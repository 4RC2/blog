# Írásbeli érettségi
## 2017.05.11. 21:52 @ Pomáz, Magyarország
Egész jó idő van, ezért kijöttem az udvarra. A Nap hamarosan lemegy, ennek ellenére meleg van. 21 °C, amit most kivételesen nem váltok át kelvinre, de a fizika érettségin erre mindenképpen ügyelnem kell. A macska, pár tuja és az elmaradhatatlan madárcsicsergés társaságában írok most pár bekezdést az érettségivel kapcsolatos élményeimről. Ha a hét elején *blogírásbeli* vizsga lett volna, azon megbuktam volna, mert hónapok óta nem írtam ide még egy árva – várva nem várt – szóviccet sem...

[![](https://2.bp.blogspot.com/-4K0oFofGtKU/WRTBfXgcQJI/AAAAAAABigQ/YdhnXAynEn0SUCeJyGT3j9ADoaBVKFHmwCLcB/s320/IMG_20170511_190031.jpg)](https://2.bp.blogspot.com/-4K0oFofGtKU/WRTBfXgcQJI/AAAAAAABigQ/YdhnXAynEn0SUCeJyGT3j9ADoaBVKFHmwCLcB/s1600/IMG_20170511_190031.jpg)
Netbook a sziklán

Hétfő reggel kivételesen nem HÉV-vel, hanem kocsival mentem iskolába. Nagy volt a forgalom, a családom félt, hogy elkésünk, én ezt nem tartottam valószínűnek. Az iskolához közeledve már eléggé izgultam. Nem kifejezetten a magyar írásbeli miatt, hanem úgy általában az érettségi miatt. Ez úgy hangzott, mintha a magyarra kellő időt készültem volna, tehát magabiztosan néztem elébe a vizsgának, pedig ez nem így volt. Vasárnap még gyorsan átfutottam, hogy mégis milyen szempontok szerint kell novellákat elemezni, de rutinom nem volt a dologban. Az iskolához negyed nyolcra érkeztünk meg, jóval a vizsga kezdete előtt. Ahogy kiszálltam a kocsiból, szembe jött velem egy – tudomásom szerint – magyart tanító tanár. Sok sikert kívánt és viccesen hozzátette: "Radnóti lesz!". Utána hozzátette, hogy csak viccelt. Bementem az épületbe és pont sikerült belegyalogolnom egy jó nagy kamerával rögzített interjúba, amit egy évfolyamtársammal készítettek éppen az M1 munkatársai. Megkerestem a megfelelő termet és elővettem mindent, amire szükségem lehet a vizsga alatt. Ez néhány tollat, innivalót és rengeteg ételt jelentett. Főként édességeket, szőlőcukrot. Egy rövid tájékoztató után kezdődött a magyar írásbeli első része, a szövegértés. Egy Petőfi imázsépítéséről szóló szöveget kellett érteni és kérdésekre válaszolni. Ez úgy-ahogy, de ment. Ezután választani lehetett az érvelés és a levélírás közül. Mindenképpen érvelni szerettem volna, mert véleményem inkább van mint formai érzékem. Eddig még csak angolul írtam levelet, az meg nem nyerő a magyar érettségin. A második részre két és fél órát kaptunk. Választhattam a novellaelemzés és az összehasonlító verselemzés közül. Igaza volt a tanárnőnek, tényleg Radnóti volt – részben. Az egyik vers szerzője Radnóti Miklós volt. Ezt József Attila egyik versével kellett volna összehasonlítani. Beleolvastam, de nem értettem, hogy miről szól, ezért inkább áttértem a Kosztolányi-novellára. Elolvastam, gondolkoztam egy kicsit, aztán elkezdtem írni a műről. Először nehézkesen ment, de aztán belejöttem az írásba, szinte automatikusan áradt belőlem a szöveg. Jó, azért ennyire nem ment könnyen, de a lényeg, hogy ötleteim is akadtak és a motivációm sem fogyott el a kétszázadik szó után. Igyekeztem minden fontos gondolatot értelmezni, amit a novella felvetett. Egyszer még egy olyan dolgot is beleláttam a szövegbe, amire fogadni merek, hogy sem Kosztolányi, sem a tanárok nem gondoltak. Egy mondatban szerepelt az, hogy: "kertet és csöndet körötte", amiről én egyből *A walesi bárdok*ra asszociáltam. Ugye abban volt egy sor, ami így hangzott: "körötte csend amerre ment, és néma tartomány". Meg is indokoltam, hogy ennek a mondat elején szereplő tengerparti kastélyhoz van köze, ami ugye a hatalmat szimbolizálja, a csend pedig a félelmet. Ennek a kitérőnek nem sok értelme volt, de legalább a szavak számát egy kicsit növelte. Nem gondoltam, hogy képes leszek a műről négyszáz szót írni. Örömmel töltött el, hogy még az ötszázat is sikerült megugrani. Úgy érzem, hogy jól sikerült. Remélem a javítónak is tetszik majd ez a két óra alatt kiszenvedett elemzés.

Kedden következett a matek. Középszintűt írtam, de nagyon izgultam, mert a legújabb próbasorok nem sikerültek túl jól. Miközben készülődtünk a vizsga elkezdésére, bejött a termünkbe a közmédia stábja és mindent megörökítettek, amit csak lehetett. A tájékoztatót, a feladatsorok kiosztását is felvették és szerintem mindannyiunk arcáról van pár közeli kép is. Talán azt már nem vették fel, amikor a teszt harmadik feladatán bosszankodok. Még délután is ott voltak a tévések. Több interjú készült. Nem tudom, hogy miért mindig az Árpádba jönnek forgatni, de van egy sejtésem... Visszatérve a matekra, a feladatsor első részével gyorsan haladtam. Csak az előbb említett harmadik, gráfos példával gyűlt meg a bajom. Elvileg egyszerű volt, de nekem nem sikerült megfelelő gráfot rajzolni. Sosem szerettem az ilyen példákat. A feladatsor többi részével meg tudtam birkózni. Fogyott közben a szőlőcukor rendesen. Háromnegyed tizenegykor megkönnyebbültem hagytam el a termet. Hazafelé menet eleredt az eső. A teljesen elázott ballagás után az öltönyöm ismét kapott egy adag esőt – igaz, most lényegesen kevesebbet mint pénteken. Az Index.hu közvetítette Facebook-on, ahogy két matektanár megoldja az érettségi sort. Ezt én is néztem, néhány iskolatársamhoz hasonlóan. A feladatsor második részében elvileg mindent úgy oldottam meg, ahogy kellett. Ha minden igaz, akkor csak két kisebb feladatot rontottam el. Esetleg kerekítés miatt levonhatnak még egy-két pontot.

Szerdán jött a történelem. Előző este még egy kicsit tanultam rá, átnéztem pár témakört és korszakot. A HÉV-en meghallgattam a Bëlga "Királyok a házban", illetve "Magyarország a II. világháborúban" című számait. Ez is mutatja, hogy én minden tőlem telhetőt megtettem a vizsga sikerességéért. Kellett szereznem egy megfelelő atlaszt, mert amit hat éve megvetettek velünk, azt természetesen tilos volt használni az érettségin. Kivételesen nem találkoztam a tévésekkel. A töri teszt része nagyjából ment. A kereskedelmi útvonalakkal és a szerzetes rendekkel nem voltam teljesen tisztában, de a többi kérdésre szerintem többé-kevésbé sikerült elfogadható válaszokat adnom. Az esszéknél is szerencsém volt. A II. világháború kitöréséről tudtam írni. A tatárjárásnál már egy kicsit törnöm kellett a fejem, hogy mivel töltsem ki a 200-250 szót. Sok szőlőcukor elfogyott. Vittem magammal Android 4.4 típusú csokoládét is. Ízlett, bár a mályvacukrot és a nugátot jobban szeretem. Kár, hogy az utóbbit nem adták ki hivatalosan a telefonomra. Összetákolt rommal meg inkább nem szórakozok. Visszatérve a törihez, a források és a visszatérő emlékek segítségével végül sikerült egy elég hosszú fogalmazást írni a muhi csatáról és egyebekről. Nem tudom megállapítani, hogy a szőlőcukornak volt-e tényleges hatása a teljesítményemre, mindenesetre pszichológiai hatása lehetett. A törit is, a többi vizsgához hasonlóan kb. húsz perccel előbb fejeztem be. Addigra mindent átnéztem, nem volt értelme tovább ülni felette.

Az érettséginek még sajnos nincs vége. Hátravannak a szóbeli vizsgák irodalomból, nyelvtanból, töriből, de persze a fizikáról sem szabad megfeledkezni. Olyannyira nem, hogy az írásbeliig hátralévő tíz napban nagyon sokat kell vele foglalkoznom. A június második felében esedékes szóbelin pedig még valamilyen kísérletet is be kell mutatnom. Magyarra és törire is fogok készülni valamennyit, de a fizika számít a legjobban a felvételin, meg a matek, amiből úgy számolok, hogy 90% felett sikerült.

**FRISSÍTÉS - 2017.06.30. 13:45**
Írtam egy bejegyzést az érettségi vizsgáim végső eredményeiről.
Itt lehet elolvasni:
[https://www.czeglediaron.hu/2017/06/elvegeztem-a-gimnaziumot.html](https://www.czeglediaron.hu/2017/06/elvegeztem-a-gimnaziumot.html).
<!--stackedit_data:
eyJoaXN0b3J5IjpbLTY2NzU2OTE5XX0=
-->