# A blog létrejöttéről
## 2016.02.21. 12:19 @ Pomáz, Magyarország
Múlt hét közepén úgy döntöttem, hogy létrehozok egy új blogot a Blogger.com-on, mert hiányzott a Google ingyenes blogszolgáltatása, amit 2013 őszén annyira szerettem használni. Igazából maga a blogolás hiányzott, ugyanis szerintem nagyon jó érzés, ha van egy olyan weboldal, amit én magam szerkesztek és bővítek egyre több tartalommal. 2014-ben volt utoljára saját, egyébként Wordpress-alapú blogom, amit a Raspberry Pi számítógépemről üzemeltettem pár hónapig. Nagyon jól nézett ki a weboldal, de túlságosan lassan töltődött be rajta minden, amiről nem tudom biztosan, hogy a szervergép vagy az internetkapcsolatunk tehetett. Az ingyenes co.vu-s domainről a szintén díjmentes .ml-re váltottam, amivel szintén akadtak problémáim. A lényeg az, hogy 2014 őszén sajnos meg kellett szüntetnem a blogomat és ezután sok ideig egyáltalán nem volt kedvem blogolással foglalkozni. Egészen mostanáig...

Múlt hétvégén szerencsére nem kellett túl sokat tanulnom, ezért volt elég időm az eddigi YouTube videóim, kezdetleges zenéim és dátum szerint csoportosított fotóim megosztására. A fotók megosztása került a legtöbb időbe, ugyanis minden egyes olyan napra, amikor fényképeztem a Sony kamerámmal, új bejegyzést kellett létrehoznom. Minden egyes fényképes bejegyzésbe be kellett ágyaznom az első fotót az adott napról, el kellett helyeznem egy hivatkozást, amivel a többi fotót is meg lehet tekinteni, majd végül az adott nap legutolsó fotójának készítési idejét is rá kellett raknom minden egyes posztra. Szombaton délben megrendeltem a *czeglediaron.hu* domaint, éjfélkor már azt az értesítést kaptam e-mailben, hogy sikeresen beregisztrálták a címet. Hajnali 1 óra előtt a telefonomról átállítottam a DNS beállításokat, hogy a *czeglediaron.blogspot.hu* helyett a *www.czeglediaron.hu* címen lehessen elérni a blogomat. Vasárnap estére befejeztem a fotók megosztását és nyilvánossá tettem a blogot.

Az utóbbi egy hetem számítógép előtt töltött része nagyrészt a blogom személyre szabásáról és a látogatók számára megfelelővé tételéről szólt. Az általam kiválasztott beépített sablont addig módosítgattam, amíg (szerintem) szép nem lett. Kipróbáltam többféle betűtípust, módosítottam az egyes modulok háttér- és szövegszínét és a sablon HTML kódjában is átírtam pár dolgot. A blogbejegyzéseket megpróbáltam értelmes módon rendszerezni megfelelő címkék használatával és a statikus oldalaim tartalmát is igyekeztem átlátható módon elrendezni.

Ezzel be is fejezem ezt a posztot, szerintem minden lényeges dolgot megemlítettem, ami a blog létrehozásával kapcsolatos. Most érkezett meg hozzánk a nagyapám Békésről, neki mindjárt részletesen bemutatom a blogot, aztán megyünk sült csirkecombot ebédelni, aminek az elkészítésében én is segédkeztem.
<!--stackedit_data:
eyJoaXN0b3J5IjpbMjU1OTYzMTFdfQ==
-->