# A síszünet közepén
## 2016.02.24. 12:49 @ Pomáz, Magyarország
Ezen a héten nem kell iskolába mennem, mert síszünet van. Én egyáltalán nem tudok síelni, ezért a szünetet itthon töltöm. Valamikor jó lenne megtanulnom, mert a sisakra rögzíthető Polaroid CUBE kamerámmal remek felvételeket tudnék készíteni egy hegyoldalról lefelé haladva. Pár napig van megfelelő mennyiségű szabadidőm, de természetesen tanulnom is kell a szünetben. Angolból meg kellene írnom egy levelet egy olyan témában, amiről szó szerint semmit nem tudok írni. Egy elég hosszú német szöveget is be kéne magolnom. A feladott fizika példákat és a matek házit is meg fogom csinálni a hét vége felé...

Tegnap korán kellett kelnem, de utána jól telt a napom, mert eljött hozzánk az egyik barátom, akit *D452* kódnéven említek. Amint megérkezett, bekapcsoltuk a gépet és elkezdtünk játszani az Undertale nevezetű, pár hónapja kiadott játékkal, amit ő ajánlott nekem. Eddig csak 2 órát játszottam ezzel a retró grafikájú RPG-vel, de már most tetszik. A történet érdekes, a szereplők viccesek, a feladványok ötletesek, a zene pedig kiváló. A játszás után kimentünk az udvarra és reptettük pár percig *D452* Syma X5C típusú drónját. Nekem nem ment túl jól a kvadkopter irányítása, de szerencsére egyik landolásnál sem szenvedett törést a jármű. A macskám valószínűleg madárnak hitte a drónt, percekig követte a tekintetével, aztán közelebb merészkedett hozzá. Én megpróbáltam levideózni a macskát a kvadkopter aljára szerelt kamerával, de sajnos a felvételt nem tudtuk megnézni, ugyanis a videófájl valamiért korrupttá vált és a VLC egyáltalán nem tudta lejátszani. A drónozás mellett zongoráztunk is, ő darabokat játszott, én pedig ritmus-gyakorlatokkal próbáltam improvizálni. Délután még gyorsan meglátogattuk a *Két jóbarát* című rövidfilm forgatási helyszínét mielőtt *D452* hazament

[![](https://3.bp.blogspot.com/-ImUk3PZxDjo/Vs36TJCrulI/AAAAAAAAew8/dkWCfk30QYY/s320/IMG_20160223_144147.jpg)](http://3.bp.blogspot.com/-ImUk3PZxDjo/Vs36TJCrulI/AAAAAAAAew8/dkWCfk30QYY/s1600/IMG_20160223_144147.jpg)
Kefír és a kvadkopter

Most itt hagyom a számítógépet, mert hamarosan dél lesz és még nem reggeliztem. Utána megyek a nagyszüleimhez Szentendrére, még gyorsan össze is kell pakolnom...

12:49 van, mostmár tényleg eszek valamit. Az előbb mégsem reggeliztem, mert kiderült, hogy a HÉV csak félóránként jár 10 és 14 óra között és sietnem kellett, hogy elérjem.
<!--stackedit_data:
eyJoaXN0b3J5IjpbMTg2MjE3NzY0MV19
-->