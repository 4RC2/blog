# Régi netbook és a Chromium OS
## 2016.03.19. 11:03 @ Pomáz, Magyarország
Múlt hétvégén elkezdtem dolgozni azon, hogy egy régi eMachines eM250 típusú netbookot, ami körülbelül 6 éve az első saját számítógépem volt, újra használhatóvá tegyek. A netbook egyébként Windows XP Professionalt futtatott. Először letöröltem róla minden felesleges programot és fájlt, majd nekiálltam az illesztőprogramok frissítésének. Volt egy évek óta fennálló problémánk ezzel a géppel, mégpedig az, hogy akármilyen hangot játszottunk le rajta, azt akadozva és lelassulva adta ki a beépített hangszóró. Hiába frissítettem a Realtek HD Audio drivert és lőttem ki a sok memóriát használó folyamatokat, a hang csak azért sem akart megjavulni. Ez azért volt bosszantó, mert gyárilag XP Home Edition futott a gépen és azon semmilyen problémám nem volt a hanglejátszással. A régi szép időkben ez a kis netbook a Sims 2 összes háttérzenéjét tökéletesen le tudta játszani...

[![](https://3.bp.blogspot.com/-69XNMM1LLfE/XGhTjFH4thI/AAAAAAACkkw/m0-K6ZWklmo71tfp40kt2jMSr6JUWJzJACK4BGAYYCw/s320/IMG_20160313_170918.jpg)](http://3.bp.blogspot.com/-69XNMM1LLfE/XGhTjFH4thI/AAAAAAACkkw/m0-K6ZWklmo71tfp40kt2jMSr6JUWJzJACK4BGAYYCw/s1600/IMG_20160313_170918.jpg)
Windows XP, a lecserélés előtt

Kedden dél körül úgy döntöttem, hogy kipróbálom a Remix OS-t a netbookon. Az egy viszonylag új Unix-szerű operációs rendszer, aminek az a különlegessége, hogy képes futtatni szinte minden Android alkalmazást. Létrehoztam egy 32 GB-os partíciót a Remix OS számára és újraindítottam a gépet. A partícionálás hatására valamiért megsérült a rendszer, ugyanis bootoláskor hiányolt egy *hal.dll* nevezetű rendszerfájlt, ami nélkül a Windows nem tud elindulni. Már régebben is találkoztam ezzel a hibával, így tudtam, hogy mit kell tennem. Csak rá kell írnom az XP telepítőjét egy pendrive-ra és arról kell bootolnom a merevlemez helyett... Az USB-ről bootolás több próbálkozásra sem sikerült. Volt olyan, hogy a gép nem érzékelte, hogy a pendrive-on is van futtatható operációs rendszer és az is többször előfordult, hogy az USB-re írás több mint 40 percen keresztül zajlott és a legvégén lefagyott. Máskor ez a folyamat csak pár percet szokott igényelni.

Kedden este felé már teljesen letettem a Windows XP-ről és úgy döntöttem, hogy inkább a Chromium OS-t telepítem rá az eMachines netbookra. A Chromium OS a Google Chrome operációs rendszer nyílt forráskódú változata, amit bárki ingyen letölthet és rátelepíthet bármilyen típusú számítógépére. Ez az OS rendkívül különleges és visszataszító is egyben, ugyanis az egész rendszer szinte csak egy Google Chrome böngészőből áll. Ez természetesen nem azt jelenti, hogy csak internetezésre lehet használni, mert a Chrome-hoz temérdek alkalmazás, játék és bővítmény áll rendelkezésre. Sok offline is futtatható program is van hozzá, a kedvenceim az aknakereső és a pasziánsz. Szerintem egy nagy gépigényű programok futtatására alkalmatlan számítógéphez tökéletes a Chromium OS.

A telepítés nem ment zökkenőmentesen, mert a telepítő nem érzékelte a beépített Wi-Fi adaptert. A terminálban be kellett gépelnem néhány parancsot, természetesen nem magyar billentyűzetkiosztással, amik elméletileg a Broadcom gyártmányú vezeték-nélküli adaptereket kompatibilissé teszik a Chromiummal. Nekem először nem működött ez a megoldás, ezért szomorúan otthagytam a gépet és azon gondolkodtam, hogy mikor és hogyan fogom megoldani ezt a problémát. Késő este még elővettem a netbookot és örömmel tapasztaltam, hogy ismeretlen okokból kifolyólag működik a Wi-Fi adapter. Beállítottam az alap dolgokat, mint például a nyelv, az idő és a dátum, majd végül bejelentkeztem a Google-fiókomba. A régi netbook újra működőképes számítógéppé vált.
<!--stackedit_data:
eyJoaXN0b3J5IjpbLTE0Mjg2NjY0MTNdfQ==
-->