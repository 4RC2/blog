# Középszintű angol érettségi - szóbeli rész
## 2016.06.14. 20:37 @ Pomáz, Magyarország
Május elején megírtam a középszintű angol érettségit, amiről (talán túlságosan) részletesen beszámoltam egy szöveges bejegyzésben. Tegnap került sor az érettségi szóbeli részére, amire sokat gyakoroltunk az angol órákon. Néhány osztálytársam emelt szinten szóbelizett, ők egy idegen iskolában vizsgáztak a múlt hét során...

Tegnap körülbelül reggel 6 órakor felkeltem, majd a H5-ös HÉV és a lábaim segítségével eljutottam az iskolához. Hivatalosan fél nyolckor, de a valóságban tíz perc késéssel kezdődött a vizsgázó diákok egyperces tájékoztatása az iskola aulájában. Itt mindössze pár információt közöltek velünk. Például azt, hogy nem tapasztaltak semmilyen szabálytalanságot az írásbeli vizsgák során. Ezután az osztálytársaimmal leültettek minket egy földszinti osztályteremben. Itt lehetőségünk volt várakozni, beszélgetni, enni vagy tanulni mielőtt szólítottak minket. A tanári asztalon üdítők és rágcsálnivalók várták, hogy valaki elfogyassza őket. Egy táblára rögzített papírt elolvasva szembesültem azzal a ténnyel, hogy én csak 12 óra után fogok sorra kerülni. Több mint négy órám volt hátra a szóbelizésig, de nem mentem haza, mert röpke két óra otthon töltött idő után máris el kellett volna hagynom a ház nyugalmát. Az pedig köztudott, hogy otthon sokkal gyorsabban telik az idő mint az iskola falai között. Ezt a négy órát zenehallgatással, gondolkodással és beszélgetéssel töltöttem. Mindannyian izgultunk az érettségi miatt. Sokat gyakoroltunk rá különféle beszélgetős, szituációs vagy képbemutatós feladatokkal, de az mégis benne volt a pakliban, hogy olyan témáról fognak kérdezni, amiről hirtelen nem tudok semmit mondani.

Negyed egykor szólt nekem egy tanár, hogy jöjjek ahhoz a teremhez, amiben a vizsgáztatás folyik. Behívtak a terembe és leültettek egy padhoz. Pont ekkor kezdett felelni az egyik osztálytársam, aki a névsorban pont előttem van. Csendben végighallgattam a feleletet, tőle elköszöntek, így a reggel óta tartó várakozás után végre én következtem. Helyet foglaltam a vizsgabizottsággal szemben, ami az elnökből, két angol tanárból és a fizika tanáromból állt. Ő vizsgáztatta azokat, akik informatikából tettek előre hozott érettségit. Először a családomról kellett beszélgetnem a velem szemben ülő angoltanárral, aki engem is tanít. A családtagok közötti nézeteltérések is szóba kerültek. Ezután arról kérdezett, hogy érdekelnek-e a természettudományok. Először a *naturális* szót *neutrális*nak értettem, így nem teljesen tudtam értelmezni a kérdést. Azt válaszoltam, hogy nem nagyon érdekelnek ezen tudományágak, ami egyébként nem igaz. Remélem a fizika tanárom nem sértődött meg azon, hogy egy félrehallott szó miatt ilyet mondtam. Másodpercekkel a válaszom után tudatosult bennem a félreértés és ezt követően megpróbáltam értelmesen beszélni a témáról. Kifejtettem, hogy a tudomány nagyon fontos, mert leírja a világ működését és az emberiség sok kérdését meg tudja válaszolni. Ezután az angol tanárom megkérdezte, hogy miképp szoktam közösen időt tölteni a barátaimmal. Én mondtam, hogy az egyikkel általában számítógépes játékokat szoktunk játszani miközben Skype-on beszélünk. Azt is említettem, hogy a *D452* kódnevű barátommal vasárnaponként teniszezni szoktam.

Ezután ki kellett választanom egyet a sok zárt boríték közül, ami a második illetve harmadik feladat témájának számát tartalmazta. Ez alapján a szituációs feladat témája a következő lett: az angol tanárom egy brit diák szerepébe bújik, aki Magyarországra jön tanulni és többet szeretne megtudni az iskolámról. Kíváncsi volt arra, hogy nálunk hánykor kezdődik a tanítás, milyen tantárgyakat tanulunk és milyen étkezési lehetőségek állnak rendelkezésünkre. Én igyekeztem a tanárnő minden kérdésére pontosan válaszolni.

Miután megtárgyaltuk az Árpád Gimnázium tulajdonságait, áttértünk az utolsó feladatra, amiben két képet kellett összehasonlítanom és a hozzájuk kapcsolódó témáról kellett kifejtenem a gondolataimat. Az első képen különféle gyümölcsök voltak, a másodikon pedig egy hotdog. Megállapítottam, hogy egészségesebb dolog gyümölcsöket fogyasztani gyorséttermi ételek helyett. Ismertettem mindkét élelmiszertípus előnyeit és hátrányait, majd arról is beszéltem egy kicsit, hogy én hogyan étkezem. Ezzel be is fejeződött az angol érettségim. Én úgy érzem, hogy a szóbeli része is jól sikerült. Igyekeztem hosszan, értelmesen és megfelelő kiejtéssel beszélni, hogy ne kapjak túl sok pontlevonást. Ha minden igaz, akkor holnap délután kiderül, hogy összességében hány százalékos lett a vizsgám.

**FRISSÍTÉS - 2016.06.15. 18:40**
Az előrehozott érettségik lezárásaként minden diák megkapta a névre szóló törzslapi kivonatát, ami a vizsgája végeredményét tartalmazza. Az átadásra ma délután öt és hat óra között került sor. Erre a papírra nagyon kell vigyáznunk, mert jövőre az eredeti példányt kell leadnunk, mielőtt felvételizünk. Az angol érettségim szóbeli része a vártnál jobban sikerült. Mind a 33 pontot megszereztem, így ez a rész 100%-os lett. Az írásbeli és a szóbeli rész eredményeit összesítve a végeredményem 98% lett, ami természetesen ötöst érdemel. Még dicséretet is kaptam egy oklevél formájában. Örülök, hogy végre túl vagyok az angol érettségin, mert jövőre már nem kell ezzel a tantárggyal foglalkoznom. Persze tanulnivalónk így is lesz bőven a felvételi előtt.
<!--stackedit_data:
eyJoaXN0b3J5IjpbMjkxMzMyNzk2XX0=
-->