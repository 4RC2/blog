# Középszintű angol érettségi - írásbeli rész
## 2016.05.06. 22:28 @ Pomáz, Magyarország
Tegnap délelőtt az osztálytársaim szinte mindegyike előrehozott érettségi vizsgát tett angol nyelvből. Legtöbben a középszintűt választottuk, mert így majdnem teljesen biztosak lehetünk abban, hogy nagyon jó eredményt fogunk elérni. Többen valószínűleg élni fognak a szintemelés lehetőségével, ami azt jelenti, hogy ősszel újból levizsgáznak angolból, csak akkor emelt szinten. Én még nem döntöttem el, hogy fogok-e szintemelőzni, de lehet róla szó...

A vizsgát abban az iskolában írtam, ahova egyébként is járok, az Árpád Gimnáziumban. Ha jól tudom, akkor az emelt szintű érettségit íróknak egy a sajátjuktól eltérő intézményben kell vizsgázniuk. Reggel nyolckor kezdődött a vizsga, de a biztonság kedvéért fél órával előbb kellett jönnünk. Bőven volt időnk előszedni az íróeszközeinket, szótárainkat, innivalóinkat és az agyserkentést szolgáló édességeinket. Minden teremben volt egy tanár, aki tájékoztatta a diákokat az érettségi menetéről illetve szabályairól majd ő felügyelte a vizsgát.

Az angol érettségi 4 részből áll, van köztük két-két 1 óráig illetve fél óráig írható rész. Pontban nyolckor kinyithattuk az első, szövegértési részt tartalmazó füzetet és elkezdhettük a feladatok értelmezését és megoldását. Miután végeztünk egy ilyen füzettel, ellenőriznünk kellett, hogy minden lapjára ráírtuk-e a nevünket, majd be kellett raknunk egy nagy borítékba. Erre a részre legfeljebb egy órát szánhattunk, nekem sikerült 30 perc alatt megoldanom, így volt elég időm az ellenőrzésre és a pihenésre. Az első feladatban egy levelet kellett elolvasnunk, amiben egy nyugdíjas örömmel újságolta, hogy egy boltban valaki megtalálta az ő elvesztett táskáját és átadta egy pénztárosnak. A szöveg alapján el kellett döntenünk néhány állításról, hogy igaz, hamis vagy nincs elég információ ennek megítélésére. Ezután elolvastunk egy meteorológussal készült interjút, amiből hiányoztak a kérdések, amiket a válaszokhoz kellett párosítani. A harmadik feladatban két óvodás kalandját ismerhettük meg, akik kiszöktek az óvodából és elmentek egy autókereskedésbe, mert egy szép nagy *Jaguar*t szerettek volna vásárolni. Az óvónőt elbocsátották. Ebben a feladatban félmondatokhoz kellett társítani a megfelelő befejezéseket. Nekem ebből a részből az utolsó feladat tetszett a legjobban, amiben egy érdekes történetet olvashattunk egy férfiról, akinek nem volt pénze repülőjegyre, ezért belebújt egy dobozba és elküldette magát Ausztráliába. A szövegből kiszedtek tíz mondatot, amiket vissza kellett rakni a megfelelő helyre. Már feltöltötték az [Oktatási Hivatal honlapjá](http://www.oktatas.hu/)ra az érettségi feladatsort és a megoldókulcsot is. Még emlékszem a megoldásaimra, ezért pár perc alatt végig tudtam menni a feladatokon és le tudtam ellenőrizni, hogy jól oldottam-e meg őket. Ha minden igaz, akkor a szövegértési részben egyetlenegy hibám sincs.

A nyelvhelyességi részre mindössze fél óra állt rendelkezésre. Ebben a részben voltak az igazán becsapós és nagy nyelvi tapasztalatot igénylő feladatok. Az első feladatban Szent Györgyről olvashattunk, aki Anglia védőszentje, pedig állítólag sosem járt az országban. Ez volt talán a legnehezebb feladat, ugyanis mindenféle segítség nélkül ki kellett választanunk a több tízezer angol szóból azt az egyet-egyet, ami a szöveg üres részeibe illett. Itt szerencsére csak egy hibát követtem el. A második feladatban szintén egy olyan szöveg volt, amiből egy-egy szó ki volt hagyva pár helyen, itt viszont megadtak egy-egy olyan szót, aminek a szöveghez éppen illő alakját vagy egy belőle képzett szót kellett leírnunk. Ez a szöveg egy nagyon művelt nőről szólt, aki a krími háborúban ápolóként tevékenykedett. Ebben a feladatban két hibát is vétettem, amiből az egyiket több osztálytársam is elkövette. Az utolsó feladatban egy filozófia vizsgáról olvashattunk, amin csak egy feladatot kaptak a vizsgázók, amit a legtöbben csak oldalak teleírásával, egy vizsgázó viszont mindössze két szó leírásával meg tudott oldani. Nekünk pedig az volt a feladatunk, hogy az előre megadott szavakkal egészítsük ki a hiányos szöveget. Itt nem rontottam el semmit.

Ezek után tartottunk egy negyedórás szünetet, amit nagyrészt az eddigi feladatok megtárgyalásával töltöttünk. A szünet után kezdődött a vizsga hallgatásos része, ami 30 percet vett igénybe. Az első feladatban egy olyan kutyáról hallhattunk, aki jelezte a gazdáinak, hogy a csecsemő korú gyermekük nem lélegzik, így még időben sikerült mentőt hívni és megmenteni a gyerek életét. Fel volt sorolva pár állítás a történettel kapcsolatban, amiről el kellett dönteni, hogy igaz, hamis vagy nem lehet egyértelműen eldönteni. Az egyik állításhoz nem azt írtam, amit kellett volna, bár még mindig nem értem, hogy miért nem az a helyes. Ezután meghallgattunk egy felvételt, ami a híres bokszoló, Muhammad Ali életéről szólt. Volt kilenc olyan mondat, ami nem volt befejezve. Minden mondatot egy-két szóval kellett kiegészíteni. Az utolsó hallgatási feladatban egy ausztráliai idegenvezető ajánlott egy érdekes programot, aminek keretein belül a turisták pingvinekkel is találkozhattak. Ennél a feladatnál néhány kérdésre kellett a helyes választ kiválasztani a három-három lehetőség közül.

Végül a vizsga legutolsó része következett, a levélírás. Két levelet kellett megírni egy óra alatt, egy rövidet és egy kicsit hosszabbat. Az első levélben el kellett fogadnom egy fiktív angol barátom meghívását egy színdarab megnézésére és kérdeznem is kellett pár dolgot a darabról. Ezt a levelet az utolsó negyedórában inkább újraírtam egy tisztázati lapra, mert nem voltam vele megelégedve. A második levélben egy szintén fiktív lány kért tőlem tanácsot azzal kapcsolatban, hogy érdemes-e elmennie egy olyan buliba, ahol nincsenek ott a házigazda szülei. A lehető legjobb embert kérdezte a házibulikkal kapcsolatban... Ebben a levélben szerintem elkövettem pár fogalmazási hibát és sajnos körülbelül tíz szóval többet írtam a kelleténél. Remélem nem kapok túl sok pontlevonást.

Összességében azt gondolom az angol érettségi írásbeli részéről, hogy nem volt megoldhatatlanul nehéz, de nagyon figyelmesen kellett megcsinálni a feladatokat. Sokat kellett gyakorolni a vizsgára, figyelmesen el kellett olvasni az utasításokat. Az időnket jól be kellett osztani, hogy maradjon elég idő ellenőrzésre is. Az érettségi szóbeli része júniusban lesz, arra is alaposan fel kell még készülnöm.

**FRISSÍTÉS - 2016.05.07. 8:13**
Most vonaton ülök, megyünk Tatára az osztállyal. Meglepődtem amikor megtudtam, hogy már ki is javították az angol tanárok az érettségi vizsgákat. A szövegértési részben nem volt hibám, a nyelvhelyességi részben valamiért nem három, hanem csak két pont levonást kaptam. A hallgatásos részben egy hibám volt és úgy tűnik, hogy mégsem volt annyi hibám a levélírásban, mert megkaptam rá a maximális pontszámot. A középszintű angol érettségim 97,4%-os lett.
<!--stackedit_data:
eyJoaXN0b3J5IjpbMTczMTI4MDg1OF19
-->