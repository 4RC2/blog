# Nagy-britanniai kirándulás
## 2016.04.03. 19:35 @ Pomáz, Magyarország
Múlt héten nem voltam Magyarországon, mert részt vettem az Árpád Gimnázium idén is megszervezett Nagy-britanniai kirándulásán. Meglátogattuk Amszterdamot, Skócia nevezetes városait és az angol fővárost, Londont is. Szép élményekkel gazdagodtunk az utazás folyamán, emellett sokat tanultunk a britek életformájáról, szokásairól, illetve történelméről...

Az út március 19-én, szombaton kezdődött. Előző este összepakoltuk a szükséges holmikat: ruhákat, ételt, könyveket és a különböző elektromos eszközeim töltőit is. Az indulás napján délelőtt még megírtam egy blogbejegyzést, egy tápláló ebéd elfogyasztásával kellő mennyiségű energiával láttam el a szervezetemet és még utoljára leellenőriztem, hogy minden, aminek benne kell lennie, benne van-e a táskáim valamelyikében. A busz már várt minket a Bécsi úti Praktiker parkolójában. A sofőrök segítségével mindannyian behelyeztük a nagyobb csomagjainkat a jármű hatalmas csomagterébe, elköszöntünk a szüleinktől és elfoglaltuk helyünket az utastérben. Emeletes busszal utaztunk, én a földszinten kaptam helyet. Fent valószínűleg érdekesebb látvány tárult az utazóközönség szeme elé, ha kitekintett az ablakon, a lentiek viszont talán jobban meg tudták figyelni a skót birkák életét. Fél egy körül elindult a busz. Órák múlva tartottuk meg az első megállót, egy osztrák határhoz közeli benzinkúton. Itt igénybe vehettük a fizetős vécét, aminek az árát levásárolhattuk a boltban, szóval teljes mértékben megérte. A bevásárlás után átmentünk Ausztriába, ahol este még megálltunk egy étteremnél. Itt finom süteményeket, földiepret, sőt még lazacos szendvicset is fogyaszthattunk. A buszon volt egy DVD lejátszó több képernyővel és hangszóróval, így volt lehetőség filmnézésre. Az étterem meglátogatása után megnéztünk egy érdekes filmet, aminek a végére mindenki elálmosodott és megpróbálkozott az alvással. Én személy szerint nem vagyok a mozgó járműben történő alvás híve, de nem akartam másnap fáradtan sétálgatni Amszterdamban, ezért én is kísérletet tettem a pihenésre. Órákon keresztül meg sem mozdultam (legalábbis a buszhoz viszonyítva), de csak nem jött álom a szememre. Felettébb irigyeltem azon iskolatársaimat, akiknek sikerült elaludniuk.

[![](https://2.bp.blogspot.com/-GlpFWLm3v0k/XGhRDI6jJGI/AAAAAAACki8/-bLSI3khRxsFXa51VTnLolOIzFCKkuO-ACK4BGAYYCw/s320/IMG_20160319_232243.jpg)](http://2.bp.blogspot.com/-GlpFWLm3v0k/XGhRDI6jJGI/AAAAAAACki8/-bLSI3khRxsFXa51VTnLolOIzFCKkuO-ACK4BGAYYCw/s1600/IMG_20160319_232243.jpg)
Busszal egy osztrák benzinkúton

Hajnalban felkeltettek minket, mert egy német benzinkúthoz értünk. Megálltunk körülbelül fél órára, majd folytattuk utunkat Hollandia felé. Szerencsére végre én is tudtam pár órát aludni, mielőtt megérkeztünk Amszterdamba. A holland fővárosban először elmentünk egy nagy térre, ahol kaptunk egy kis szabadidőt a fotózásra. Ezután meglátogattuk a híres festő, Vincent van Gogh múzeumát. Ezt követően sétáltunk egyet a városban, ebben az esős idő szerencsére nem akadályozott minket nagy mértékben. Benéztünk pár ajándékboltba is, ahol az egyik osztálytársammal érdekes árura bukkantunk. A mindenféle színben pompázó tulipánok és a holland zászlós hűtőmágnesek között néhány csomag Cannabis-magra leltünk. A világ nagy részén tiltott növény termesztéséhez szükséges magok különféle változatait be lehetett szerezni pár ezer forintért. Természetesen mi nem vásároltunk belőle, meghagytuk a szakembereknek... A városnézés után megismerkedtünk Amszterdam jellegzetes csatornáival, a grachtokkal, egy kellemes sétahajózás keretein belül. Ezután elmentünk egy Amszterdamtól nem messze lévő kikötőbe, ahol egy gyors útlevél-ellenőrzés után feljutottunk egy hatalmas kompra, ami Hollandia és Anglia között ingázott. A hajó körülbelül tíz emeletes volt és különféle szórakoztató létesítményekkel rendelkezett. Volt egy bolt, ahol a ruháktól a luxusórákig mindenfélét lehetett vásárolni, volt mozi, több étterem és még egy kaszinó is rendelkezésére állt a pénzüket elveszteni kívánó utasok számára. Nem túl nagy, négyszemélyes kabinokban kaptunk helyet éjszakára, amik – mint kiderült – a vízszint alatt helyezkedtek el. Sajnálom, hogy nem voltak ablakok. A hajó folyamatosan föl-le mozgott a hullámok hatására, ezért én még egy-két nap múlva is éreztem kissé, hogy mozog alattam a Föld.

[![](https://3.bp.blogspot.com/-TpyRmx899VY/XGhRekgSd6I/AAAAAAACkjI/tsKnfy_c39ot240AcvsnGhEeoknzyfZqwCK4BGAYYCw/s320/IMG_20160320_174707.jpg)](http://3.bp.blogspot.com/-TpyRmx899VY/XGhRekgSd6I/AAAAAAACkjI/tsKnfy_c39ot240AcvsnGhEeoknzyfZqwCK4BGAYYCw/s1600/IMG_20160320_174707.jpg)
Tenger a hajóról

Hétfőn reggel kikötöttünk Newcastle mellett, megint ellenőrizték az útleveleinket, majd végre hivatalosan is beléptünk az Egyesült Királyság területére. Újból buszra szálltunk és Skócia felé vettük az irányt. Megcsodáltuk Hadrianus falát, ami egy 120 km hosszú kőfal Észak-Angliában. Átléptünk a skót határon és hamarosan megálltunk a Gretna greeni kovácsműhelynél, ami arról híres, hogy évszázadokkal ezelőtt sok fiatal angol pár itt kötött házasságot szülői beleegyezés nélkül, ugyanis Skóciában nem volt annyira szigorú a házasságról szóló törvény. Emiatt sokan átszöktek az országba összeházasodás céljából. Akik bátrak voltak vagy véletlenszerűen ki lettek jelölve, azokat összeadta a kovács. Természetesen ez nem számított hivatalos esküvőnek. Megint hosszú buszozás következett, de utána végre megérkeztünk a szállásra, egy lakókocsi parkba. Itt is voltak éttermek, sőt még kaszinó is. A tanárok hatfős csoportokba osztottak minket, majd mindenki elsétált csomagjaival együtt a csoportja számára kijelölt lakókocsihoz. Nagyon elámultunk, amikor beléptünk a lakókocsinkba. Volt konyha, fürdőszoba, tévé, kanapé és három lakószoba. Még egy bluetooth-os hangszórót is kaptunk. Nekem egyedül a Wi-Fi hiányzott. Sajnos a Chromebookra, amin ezt a bejegyzést is írom, nem telepítettem túl sok offline is működő programot, ezért az USB-s eszközeim töltésén kívül másra nem tudtam használni a gépet.

[![](https://4.bp.blogspot.com/-iYTby3rLg9Q/XGhRvznGR8I/AAAAAAACkjU/E_m1U_GrDOAzff92Dcc-U87JtIMlf3juACK4BGAYYCw/s320/IMG_20160321_105354.jpg)](http://4.bp.blogspot.com/-iYTby3rLg9Q/XGhRvznGR8I/AAAAAAACkjU/E_m1U_GrDOAzff92Dcc-U87JtIMlf3juACK4BGAYYCw/s1600/IMG_20160321_105354.jpg)
Busszal Skóciában

Kedden elutaztunk Edinburghba, a skót fővárosba, ahol először a kastélyba látogattunk el. A kastélyból az egész várost láthattuk és szép képeket készíthettünk róla. Edinburghban az a szokás, hogy minden délután 1 órakor elsütnek egy bizonyos ágyút, a látogatók nagy örömére. Az idegenvezetőnktől megtudtuk, hogy azért 1-kor és nem délben teszik ezt meg, mert egy ágyút sokkal nehezebb és drágább 12-szer elsütni. A kastélyban a madarakkal is meggyűlt a bajunk... Ezután pár órányi szabadidőt kaptunk, hogy fel tudjuk fedezni a várost. Edinburgh egy bosszantó tulajdonsága az, hogy a gyalogátkelőknél valamiért nagyon sokat kell várni és amikor végre zöldre vált a lámpa, akkor túl kevés időnk van átjutásra. Egy osztálytársammal beültünk a helyi McDonalds-ba és evés közben természetesen megpróbáltunk rácsatlakozni az Internetre. Ekkor értesültem a szörnyű brüsszeli terrortámadásról. Később részletes információkat is megtudtunk az eseményről, mert a szálláson tudtunk hírműsorokat is nézni a tévében. Estefelé fájt egy kicsit a torkom, egyből tudtam, hogy hamarosan fő elfoglaltságaim a köhögés és az orrfújás lesznek. Ez sajnos így is lett. Valamennyire még mindig meg vagyok fázva.

[![](https://4.bp.blogspot.com/-3U6vkuFw_Ow/XGhR5xlS5pI/AAAAAAACkjc/mBVeqiyryD0NTH0MZHjcW_QYcu9qvX1xgCK4BGAYYCw/s320/IMG_20160322_165622.jpg)](http://4.bp.blogspot.com/-3U6vkuFw_Ow/XGhR5xlS5pI/AAAAAAACkjc/mBVeqiyryD0NTH0MZHjcW_QYcu9qvX1xgCK4BGAYYCw/s1600/IMG_20160322_165622.jpg)
Edinburgh

A szerdai program Glasgow megismerése volt, ami a legnagyobb város Skóciában. Először a Riverside múzeumban voltunk, ami egy nagyszerű közlekedési múzeum a Clyde-folyó partján. A múzeum 2011-ben nyílt meg és 2 év múlva kapta meg az "Év legjobb európai múzeuma" díjat. A temérdek múltbéli jármű lefényképezése és megtekintése után még egy hajóra is felmehettünk, aztán a Dumbarton kastély felé vettük az irányt. Ez a kastély szerintem inkább kilátó volt mint kastély, de ettől függetlenül nagyon tetszett. A kilátás gyönyörű volt, emellett a mohával és zuzmóval borított sziklák is szépek voltak. Itt is volt több ágyú, mint az edinburghi kastélyban és egy olyan épület is, amit puskaporos hordók tárolására használtak. Megtudtuk, hogy a vikingeknek csak többszöri próbálkozásra sikerült elfoglalniuk a kastélyt. Visszamentünk Glasgowba, megnéztük a St. Mungóról elnevezett katedrálist, aztán újból szabadprogramot kaptunk. Az egyik osztálytársammal megnéztünk egy régi gyerekjátékokat bemutató kiállítást, majd beültünk pizzázni, mert már mindketten éhesek voltunk. A városi séta után a csapat a főtéren gyülekezett, felszálltunk a buszra és elindultunk a lakókocsi-park felé. Útközben megálltunk egy bevásárlóközpontban, ahol kipróbáltam az önkiszolgáló fizetési rendszert, amivel kiküszöbölhettük a kasszánál való sorbanállást. Este betértünk a szálláshoz közeli kaszinóba, ami tele volt mindenféle nyerőgéppel és igazán nagy tétekben játszó gyerekekkel. Én nem kockáztattam egy penny-t sem, így természetesen nyeremény nélkül kellett távoznom.

[![](https://2.bp.blogspot.com/-0wv0jCOCrWo/XGhSABzTj3I/AAAAAAACkjo/9kiDs0Yk4QQ3MDhcllUBCeKmiofkvKJsQCK4BGAYYCw/s320/IMG_20160323_083337.jpg)](http://2.bp.blogspot.com/-0wv0jCOCrWo/XGhSABzTj3I/AAAAAAACkjo/9kiDs0Yk4QQ3MDhcllUBCeKmiofkvKJsQCK4BGAYYCw/s1600/IMG_20160323_083337.jpg)
Lakókocsi-park

Csütörtökön reggel ellátogattunk a Dunure kastélyhoz, ami egy kis várrom a tengerparton. Kicsit esett az eső, de ez nem okozott problémát. Kissé vizes lett a kamerám lencséje, de még időben megtöröltem, szóval a cseppek nem rontották el a képeimet. A tengerparti fotózkodás után elmentünk Maybole városába, hogy megnézzük a Culzean kastély híres fegyvergyűjteményét és egyéb érdekes kiállítási tárgyait. A kastélyt körülvevő parkban még két szarvast és egy fácánt is láthattunk. Természetesen kerítéssel voltak elválasztva a látogatóktól. Ezután elutaztunk a híres skót költő, Robert Burns szülőfalujába, Allowaybe. Megnéztük Burns szülőházát és az ő tiszteletére létrehozott múzeumot is. Nekem nagyon tetszett a kiállítás, tele volt interaktív elemekkel és mindenféle érdekességgel. Megismerkedtem a régimódi skóciai angol nyelv szépségeivel és kipróbáltam olyan ügyességi játékokat is, amiket egy kör alakú asztalon lévő képernyő és egy-egy gomb segítségével játszhatott egyszerre több személy. A múzeum megtekintését, az ajándéktárgyak vásárlását és az étkezést követően elmentünk a közeli Ayr városába, ahol megint szabadidőt kaptunk. Este a szokottnál hamarabb értünk a szállásra, hogy elég időnk legyen a csomagjaink összepakolására.

[![](https://3.bp.blogspot.com/-5AU5SdiMMOw/XGhSPg0CQrI/AAAAAAACkjw/FagUR-MDC8YGxhQ-knZZradaqdAq9eWIQCK4BGAYYCw/s320/IMG_20160324_092551.jpg)](http://3.bp.blogspot.com/-5AU5SdiMMOw/XGhSPg0CQrI/AAAAAAACkjw/FagUR-MDC8YGxhQ-knZZradaqdAq9eWIQCK4BGAYYCw/s1600/IMG_20160324_092551.jpg)
Tengerpart Dunure-ben

Péntek reggel korán kellett kelnünk, hogy az összes szemetet időben el tudjuk távolítani a lakókocsiból és a pakolást is be tudjuk fejezni. Amikor minden lakókocsi visszanyerte eredeti formáját és a bőröndök is felkerültek a buszra, akkor végre elindulhattunk. Hosszú út állt előttünk a Londonhoz közeli tranzitszállásig, ahova még késő este előtt meg kellett érkeznünk. Az angol tóvidéken keresztül utaztunk és azt terveztük, hogy megállót tartunk az Aira Force vízesésnél, de sajnos ezt a programot le kellett fújnunk, mert nem találtunk egy parkolóhelyet sem a buszunk számára. Annak érdekében, hogy kiélhessük a fotózási vágyainkat, megálltunk a Kirkstone hegyszorosnál, ahol festői látvány tárult a szemünk elé. A hegyoldalt rengeteg sötétszürke szikla borította, emellett néhány szélturbina is szebbé tette a kilátást. Voltunk a Windermere folyó partján lévő Bowness városában is és megcsodáltuk a temérdek vízimadarat. Este megérkeztünk a tranzitszállásra, ahol sajnos csak fizetős Wi-Fi volt. Ingyen csak fél órát lehetett internetezni. Kétszemélyes szobák voltak, saját fürdőszobával. Az egyébként nagyon hangulatos lakókocsival ellentétben itt normálisan elfértek a táskáink a földön. Ezen a szálláson csak egy éjszakát töltöttünk.

[![](https://2.bp.blogspot.com/-SlDuxEkhBaw/XGhSiISrSdI/AAAAAAACkkA/th2ej9EuqPo-syFVoUyc1ge8Agl0u7sKgCK4BGAYYCw/s320/IMG_20160325_204844.jpg)](http://2.bp.blogspot.com/-SlDuxEkhBaw/XGhSiISrSdI/AAAAAAACkkA/th2ej9EuqPo-syFVoUyc1ge8Agl0u7sKgCK4BGAYYCw/s1600/IMG_20160325_204844.jpg)
Kilátás a szállásról

Szombaton reggel összepakoltunk, felültünk a buszra és London felé vettük az irányt. Nem kellett túl sokat utaznunk, mindössze egy órát. Ez az időtartam szinte semmi nem volt a vasárnapi buszozáshoz képest... Londonban nagyon sokat sétáltunk a Westminster városrészen. Láttuk a Big Bent, a London Eye-t, a westminsteri apátságot és a Buckingham palotát is. Megtekintettük a katonai őrségváltást, bár én nem láttam belőle túl sokat a rengeteg turista miatt. Sétálgattunk egy szép parkban, ami a palota mellett volt, ahol találkoztunk korgó gyomrú kacsákkal. Megnéztük az utcai mutatványosokat a Covent Gardenben és meditáló embereket is láttunk a kínai negyedben. A Piccadilly téren és a Trafalgar téren megfigyelhettünk több önmagát szobornak álcázó személyt is. Megnéztünk sok szép festményt a National Gallery-ben, majd visszasétáltunk a London Eye-hoz, ahol a busz értünk jött. A séta során meg kellett küzdenünk a hatalmas széllel, aztán vártunk fél órát a buszra. Pár óra múlva már a Csalagútnál voltunk. Ellenőrizték az útleveleinket, aztán bementünk a busszal egy óriási vonat belsejébe. Nekünk itt el kellett hagynunk szeretett járművünket. Elindult a vonat, körülbelül fél órát utaztunk a tenger alatt és már meg is érkeztünk Franciaországba. Visszaszálltunk a buszba és megpróbáltunk elaludni. Én sajnos megint nem jártam túl nagy sikerrel.

[![](https://4.bp.blogspot.com/--OY9nxuYnfY/XGhS9c7Q-lI/AAAAAAACkkU/lhpPADyvDyYxyX8ieDbS1eVr03F9SVpLgCK4BGAYYCw/s320/IMG_20160326_211129.jpg)](http://4.bp.blogspot.com/--OY9nxuYnfY/XGhS9c7Q-lI/AAAAAAACkkU/lhpPADyvDyYxyX8ieDbS1eVr03F9SVpLgCK4BGAYYCw/s1600/IMG_20160326_211129.jpg)
A Csalagútban

Elérkezett a kirándulás utolsó napja, ami csak a buszozásról és pár benzinkút meglátogatásáról szólt. Én az utazás nagy részét pihenéssel és zenehallgatással töltöttem. Délután ötkor átléptük az osztrák-magyar határt, innen már csak három órányira volt Budapest. Megálltunk az első magyarországi benzinkúton, ahol örömmel tapasztaltuk, hogy sokkal olcsóbb a WC-használat mint Németországban. Az utolsó pár órában megnéztünk egy rendkívül unalmas romantikus filmet. Bizonyos emberek szerint ez egy vígjáték volt... Este nyolckor véget ért a több mint 24 órás buszon ülés. Köszöntünk a szüleinknek, összeszedtük a csomagjainkat és mindenki elindult hazafelé.

[![](https://2.bp.blogspot.com/-loZzAhO8-IE/XGhTLpMZlJI/AAAAAAACkkg/kYqwJdLihNsc7N0BmuVKaKLDYAmwMlweACK4BGAYYCw/s320/IMG_20160327_065439.jpg)](http://2.bp.blogspot.com/-loZzAhO8-IE/XGhTLpMZlJI/AAAAAAACkkg/kYqwJdLihNsc7N0BmuVKaKLDYAmwMlweACK4BGAYYCw/s1600/IMG_20160327_065439.jpg)
Napfelkelte a buszról

[FOTÓK AZ UTAZÁSRÓL](http://www.czeglediaron.hu/search/label/%23FOT%C3%93?updated-max=2016-03-27T00:00:00%2B01:00&max-results=14&start=20&by-date=true)
<!--stackedit_data:
eyJoaXN0b3J5IjpbLTEyOTk2MDU3MjNdfQ==
-->