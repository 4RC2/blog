# Egy régi fogalmazásom
## 2017.01.07. 10:58 @ Pomáz, Magyarország
Augusztus végén előkerült az irattartómból egy hetedikes koromban írt fogalmazásom. Egy régi irodalom órán azt a feladatot kaptuk, hogy írjunk egy áltudományos, vicces elemekkel teletűzdelt rövid írást, ami egy állatot vagy állatcsoportot mutat be. Én körülbelül 13 éve élek egy háztartásban egy ékszerteknőssel, ezért gondoltam úgy, hogy én a teknősökről fogok írni pár száz szót. Az írásom nyomokban tartalmazhat borzalmas favicceket. Ezekért *elnézést kívánok*, a fogalmazáshoz pedig jó szórakozást...

**A teknősökről**
A teknős a hüllők csoportjába tartozik. Különleges élőlény, mivel egy kagyló és egy béka szimbiózisából jött létre. A feje kicsi, mert a kagyló összenyomta, ezért nem tud brekegni. Teknősök 200 millió éve élnek a Földön, de még egy példány sem élt 200 millió évet.

A teknősöknek körülbelül háromszáz fajtáját ismerjük, pedig nem is fogtunk velük kezet. Legismertebb fajtája a mocsári teknős, de létezik *tekNŐTLEN* is. A tévhitekkel ellentétben a teknős tud repülni, feltéve ha van szárnya.

A teknős sebessége állandó, úgy kapjuk meg, hogy osztjuk a teknős orrlyukátmérőjének 9,43-szorosát az eltelt idővel. Légellenállása kiváló, mivel a rettenetes gyorsaságú száguldása közben nem repül le a páncélja.

A teknősöknek két nagyobb csoportja van: a szárazföldi és a vízi teknősök. A szárazföldön élő teknősök sebessége elérheti a 0,0000000019 km/h sebességet, míg vízi társaik akár 20 km/h sebességgel is hasíthatják a vizet.

A teknős kiváló háziállat, mivel nincs szüksége fürdetésre, fésülésre és sétáltatásra sem. Testmozgásnak elég, ha hetente egyszer elvisszük a konditerembe.

A teknős nagyon okos állat. Az IQ-ja akár a 170-et is elérheti. 200 millió év alatt még arra is megtaníthatjuk, hogy elkészítse a reggelinket. Persze teknőskajából. Ha a teknősünk megunja a 99 ismeretlenes egyenleteket, akkor sürgősen egyetemre kell íratni.

Ezek a különleges hüllők (Vagy kétéltűek? Esetleg madarak?!) az orvoslás kiváló művelői. A leghíresebb teknősorvos: *dr. Kagylóvszky Tóbiásné prof. dr. dr. dr. dr. dr. Mocsárfalvi Tekla Eufrozina*. Ezen egyed egyszer felboncolt egy legyet vizsgálati célból, ráadásul meg is kóstolta, hogy meg tudja becsülni egy légy atomjainak számát.
<!--stackedit_data:
eyJoaXN0b3J5IjpbOTkxNjk3MzI5XX0=
-->