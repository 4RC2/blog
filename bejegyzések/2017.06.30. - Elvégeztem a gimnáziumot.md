# Elvégeztem a gimnáziumot
## 2017.06.30. 13:59 @ Pomáz, Magyarország
Június 23-án, múlt pénteken hivatalosan is elvégeztem az Óbudai Árpád Gimnáziumot, ahova 2011 szeptembere óta jártam. Nagyon sok dolog történt velem ezalatt a hat év alatt, szóval az eddigi életem egy fontos korszaka volt. Most nem sorolom fel a gimnáziumi éveim emlékezetes eseményeit, hanem inkább az időszak lezárásáról – úgymond megkoronázásáról – az érettségi vizsgáról, a bizonyítványátadóról és a bankettről beszélek egy kicsit, persze írásban...

Május elején lezajlott szinte minden írásbeli vizsgám, kivéve a fizikát, ami 22-én volt. (Ezekről már írtam  [az előző bejegyzésem](https://www.czeglediaron.hu/2017/05/irasbeli-erettsegi.html)ben.) A fizikára próbáltam eleget készülni, mégis sok tesztkérdést elrontottam, ezért az írásbelim csak 68%-os lett. Ezután igyekeztem a szóbelire tökéletesen felkészülni, mert mindössze két pontot veszíthettem, ha ötös fizikát szerettem volna.

A fizika írásbeli után következett a szóbelire készülés időszaka, ami egy hónapot ölelt fel. Ebben az időszakban több tanárunknál is voltunk szerenádon, amik után nem mindig volt biztos, hogy elérem a legutolsó HÉV-et... A fizika mellett főként a törire koncentráltam, de azért előfordult, hogy a magyarra is készülök. Kidolgoztam minden tételt, igaz, a nyelvtant eléggé felületesen. Az irodalomhoz is nagy segítségemre volt a Zanza.tv, ahol rövid videókat lehet nézni mindenféle tananyaggal kapcsolatban.

Június elejére már minden írásbeli vizsgám eredményével tisztában voltam. A matek 91%-os lett, szóval három ponttal rosszabb mint amire számítottam. A magyar hihetetlen módon 88%-os, ami jó ahhoz képest, hogy semmi affinitásom nincs hozzá. A történelem 78%-os lett, tehát még éppen nem ötös.

Fizikából húsz tétel volt, mindegyikhez társítva volt egy-egy kísérlet, esetleg ábraelemzés. Voltak tételek a mechanika, hőtan, elektromágnesség, optika, atomfizika és a csillagászat témaköréből is. Voltam bent az iskolában néhány konzultáción, így lehetőségem volt kipróbálni a kísérleti eszközöket.

Töriből huszonegy tétel volt, köztük magyar és egyetemes történelemhez tartozók, illetve egy más jellegű, a rendszerváltásról és a mai magyar államberendezkedésről szóló. Voltak könnyűnek mondható témák, de olyanok is, amiket az évek alatt teljesen elfelejtettem. Pont úgy, mint a földrajz és a kémia tantárgyat teljes egészében...

Magyarból negyven tétel volt, húsz-húsz irodalomból és nyelvtanból. Ezekkel foglalkoztam a legkevésbé szívesen, mert a költők lelki világa és az olykor szájbarágós nyelvtani szabályok is eléggé távol állnak tőlem.

Június 22-én következett a nagy nap, a szóbeli vizsgáim napja. A magyart reggel nyolckor húztam ki. Homéroszi eposzok. Fellélegeztem, mert inkább beszélek arról mint egy bizonyos kortárs szerző munkásságáról vagy József Attila létértelmező verseiről. Nyelvtanból a nyelvújítást húztam. Fél óra alatt kidolgoztam úgy-ahogy a tételeket, aztán 8:30-kor elkezdtem felelni belőlük. Összehasonlítottam az Iliász és az Odüsszeia hőseszményét, aztán nyelvtanból is összeimprovizáltam valamit, néha felhasználva az előzetes tudásomat. Több tanárom is megdicsért, mondván, hogy nagyon jó volt a feleletem.

Körülbelül fél tízkor húztam ki a törit. Szent István államalapítása, egyház-szervezése, törvényei. Kaptam sok forrást: szövegeket, képeket. A legtöbb fontos dolog eszembe jutott a témáról és elegendő időm is volt a felkészülésre. Lefeleltem, a végén pedig mindössze egy-két kisebb pontatlansággal válaszoltam a tanárom kérdéseire. Nem hagyhattam ki a hét magyar törzset sem, amit a Bëlga egyik számából tudok.

A fizikát fél tizenegy után húztam ki. Hetedik tétel, hőtágulás. Azt a tételt tudtam oda-vissza, szóval megkönnyebbültem. Megcsináltam mindhárom kísérletet. Megfogtam az alkoholos hőmérő végét, borszeszégővel felmelegítettem a bimetall-szalagot és a lombikban lévő levegő térfogatát is megnöveltem, mindössze a kezemben lévő hőenergiát felhasználva. Ezután részletesen megmagyaráztam a kísérletekben történteket és válaszoltam a kérdésekre. Folyamatosan beszéltem, néhol még talán túl sokat is, mert nem akartam semmi fontosat kihagyni. Ez sikerült is, mert a tanár úr sehol sem kötött bele az általam elmondottakba. A fizika után már nem volt más vizsga hátra, véget ért az érettségi. Boldogan hagytam el az iskolát, miközben telefonon újságoltam a szerencsével teli vizsgámat a családom több tagjának.

[![](https://3.bp.blogspot.com/-QBvtlkL7fcA/WVY4xStk_MI/AAAAAAABplQ/79cJjiJ_oqcym0WqOG65lMu-z6NY-PNPgCLcBGAs/s320/IMG_20170624_141959.jpg)](https://3.bp.blogspot.com/-QBvtlkL7fcA/WVY4xStk_MI/AAAAAAABplQ/79cJjiJ_oqcym0WqOG65lMu-z6NY-PNPgCLcBGAs/s1600/IMG_20170624_141959.jpg)
A bizonyítványaim és az ajándék könyvek

Másnap délután fél ötre még be kellett mennem az iskolába, a bizonyítványátadó és egyben évzáró ünnepségre. Megkaptam az érettségi bizonyítványomat. A magyar 92% lett, tehát ötös?! Ezt csak egy „bombasztikus” felelettel lehetett így felhúzni, ahogy a magyar tanárom mondta. A töri szóbelim is jól sikerült, ezért összességében 85%-os lett, ötös. A fizika 81% lett, tehát a hibátlan szóbelivel pont sikerült átlépni a jegy határát. Bekerült még a bizonyítványomba a tavalyi 98%-os középszintű angol is és a 91%-os matek, amiből középszinten nincs szóbeli. Szinte el sem hiszem, hogy mindegyik érettségi tárgyból ötöst kaptam. A magyar ötöshöz azért óriási szerencse is kellett. Még dicséretet is kaptam a magyar és a töri feleletemre, sőt még ajándék könyveket is. Az osztályunkba kb. 33-an jártunk, abból 18-an érettségiztünk kitűnőre.

Miután megkaptuk a bizonyítványokat, koccintottunk pezsgővel, átöltöztünk, elköszöntünk az iskolától és mentünk az Árpád-hídnál lévő Trófea Grill étterembe, hogy megtartsuk a bankettet, ahova majdnem minden tanárunk eljött. Nem ettem kifejezetten sokat, de azért hangulatos volt az este. Ettünk, ittunk, beszélgettünk – a tanárainkkal is. Fél héttől majdnem éjfélig voltam ott. Akkor már nem járt a HÉV, meg Pomáz előtt egyébként is felszedték megint a sínt?! Szerencsére az egyik osztálytársam édesanyja haza tudott vinni kocsival.

Jó végre túl lenni az érettségin. Most kezdődik csak igazán a szünet, ami azért nem csak lustálkodásból fog állni. A gimnázium elvégzése után szeptembertől az oktatási rendszer következő szintjére szeretnék lépni, tehát egyetemen szeretném folytatni a tanulmányaimat. Ha jól számoltam, 399 pontom lett. Legszívesebben az Óbudai Egyetem Neumann karára szeretnék bekerülni, a mérnökinformatikus képzésre, ahol tavaly 340 volt a határ. Remélhetőleg idén nem emelkedik hatvannal a ponthatár!
<!--stackedit_data:
eyJoaXN0b3J5IjpbNTczMDI0MjcyXX0=
-->