# „Videódat eltávolították a YouTube-ról”
## 2016.04.17. 20:38 @ Pomáz, Magyarország
Pár hete, a skóciai utam során támadt egy érdekes videóötletem, aminek kifejezetten örültem, mert már majdnem egy éve vettem eBay-en egy Arduino utánzatot és eddig még egyetlenegy videót sem készítettem róla. Azt terveztem, hogy csinálok egy olyan oktató videót, amiben ráveszem az Iduino UNO-hoz kapcsolt piezókat arra, hogy a skót dudákhoz hasonló hangon szólaljanak meg. Összeállítottam az áramkört, megírtam a szükséges programot és arra vártam, hogy eljöjjön hétvége, amikor van időm videózni...

Szinte az egész tegnapi napom a videó elkészítésére ment rá. Volt egy hosszú felvétel, ami használhatatlannak bizonyult, problémáim akadtak képernyőfelvevő szoftverekkel és a vágás sem ment zökkenőmentesen. Este kilenc és tíz között végül sikeresen felkerült a videóm YouTube-ra. Ma délelőtt nagyon meglepődtem, amikor arról értesített a YouTube egy e-mailben, hogy az új videómat, amin olyan sokat dolgoztam, eltávolították az oldalról. Elolvastam az érveiket a törlés szükségessége mellett, szerintük megsértettem a közösségi irányelveket. Én ezeket elolvastam és továbbra is azon a véleményen voltam, hogy a videóm teljesen megfelelő az online terjesztésre. Fellebbeztem a videóm eltávolítása ellen és vártam, hogy értesítsenek a döntésről. Ez eddig még nem történt meg. A fellebbezésemben leírtam, hogy szerintem semmilyen módon nem félrevezető a videóm, csak egy segítőkész tutorial. Olvastam, hogy a nem megfelelő indexképeket is ilyen büntetéssel tolerálják, így azt is elképzelhetőnek tartottam, hogy azzal a fotóval van problémája a YouTube-nak, ami a videóm végén látható és egy skót dudás embert ábrázol. Azt a képet én magam lőttem Skóciában és úgy gondoltam, hogy feldobná a videót. Ezután tovább gondolkoztam és úgy éreztem, rájöttem a videóm törlésének pontos okára. A bejegyzés elején megemlítettem, hogy nekem nem igazi Arduinóm van, csak egy olcsó hamisítvány, ami egyébként teljesen úgy funkcionál, mint az eredeti, csak a színeiben tér el tőle. A videóm címében szerepelt az "Arduino" szó, a videómban pedig nem egy igazi Arduino látható, ezáltal előfordulhat, hogy egy néző átverve érzi magát, ha az én videómra kattint. Megpróbáltam újra feltölteni a videót, ekkor már a címben az "Arduino"-t a valóságnak inkább megfelelő "Iduino"-ra módosítva. A feldolgozás már közel járt a 100%-hoz, amikor a YouTube hirtelen kiírta, hogy a másodjára feltöltött videó is el lett távolítva. Letöröltem az először feltöltött videót, abban a hitben, hogy ezáltal a YouTube elfelejti a videóm állítólagosan nem megfelelő mivoltát. Harmadjára is megpróbálkoztam a feltöltéssel, ismét azonnal letörölték. Arra gondoltam, hogy esetleg ki tudnám játszani a videófelismerő rendszert, ha kivágok mondjuk egy felesleges másodpercet belőle és ezáltal megváltoztatom a videóm hosszát. Ez a módszer bejött, de sajnos nem teljes mértékben. Délután kettőkor újra megjelent a videó a csatornámon és én végre lezártnak tekinthettem az ügyet. Sajnos csak pár óráig... Fél ötkor újabb e-mailt kaptam, amiben megint arról tájékoztattak, hogy letörölték a videómat. Ekkor már tényleg nem nagyon volt ötletem, hogy miképp tehetném elfogadhatóvá a videót. Megint gondolkozni kezdtem és arra jutottam, hogy ki kéne cenzúráznom az Arduino logóját egy képről, ami öt másodpercig van jelen a videóban. A logó homályossá tételét elvégeztem, majd már nem tudom hányadjára, de ismét feltöltöttem a videót. Körülbelül egy órája fent van és eddig szerencsére még nem törölték le.

[![](https://3.bp.blogspot.com/-15WbF-SxvCY/XGhQvgDatvI/AAAAAAACkis/v4IZ8V_z7Io_KqwXORiPQDtd0aKc3wRSwCK4BGAYYCw/s320/IMG_20160416_115650.jpg)](http://3.bp.blogspot.com/-15WbF-SxvCY/XGhQvgDatvI/AAAAAAACkis/v4IZ8V_z7Io_KqwXORiPQDtd0aKc3wRSwCK4BGAYYCw/s1600/IMG_20160416_115650.jpg)
A "piros Arduino"

Nagyon sajnálom, hogy így alakult a mai napom. A videóm feltöltése körüli mizéria sok időt vett el a hétvégémből és a hangulatomat is elrontotta. Most megint azon izgulhatok, hogy vajon meddig marad elérhető a videó. Hogyha megint letörlik, akkor fogalmam sincs, hogy mit fogok tenni. Egyszerűen elfogadhatatlan számomra, hogy pontos indoklás nélkül letörlik a videómat, amiben meggyőződésem szerint semmi kifogásolható tartalom vagy metaadat nincs.

**FRISSÍTÉS - 2016.04.18. 20:02**
Már körülbelül 24 órája fent van a videó és még nem törölték le. Szerintem most már nem is fogják, szóval végre megnyugodhatok. Már csak annyi problémán maradt, hogy a videó indexképe nem akart megváltozni, de nemrég ez is megoldódott.
<!--stackedit_data:
eyJoaXN0b3J5IjpbLTc3NjIzMjkwN119
-->