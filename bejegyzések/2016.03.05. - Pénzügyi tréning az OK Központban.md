# Pénzügyi tréning az OK Központban
## 2016.03.05. 20:51 @ Pomáz, Magyarország
Tegnap iskola után részt vettünk az osztállyal az OK Központ gazdaságról, pénzügyekről és vállalkozási alapismeretekről szóló foglalkozásán. A tréning 4 órás volt, de ez az idő viszonylag gyorsan eltelt. Sokkal gyorsabban mint bizonyos tanórák az iskolában...

A foglalkozáson folyamatos volt a párbeszéd az oktató és a diákok között. Néha humorral fűszerezve, néha pedig komolyan tárgyaltunk meg fontos és érdekes kérdéseket a jövőbeli pénzügyi kilátásokról és a gazdaság helyzetéről. Beszélgettünk a személyes céljaink teljesítéséről és egy fiktív család havi költségvetését is megterveztük. Végül egy szokatlan és vicces csapatjáték következett, ami rávilágított arra, hogy egy vállalatnak mennyire fontos jól előkészítenie és megterveznie egy termelési folyamatot, a hatékonyság és a magas bevétel érdekében. A mi "cégünk", ami az *optimizmust* sugalló Csőd Kft. nevet viselte, a játék végére megkétszerezte alaptőkéjét.

Kétszer szakítottuk meg a tanulást egy-egy 10 perces szünet erejéig. Az első szünetben mindannyian elfogyasztottunk egy szendvicset a központ büféjében. A második szünetben pedig játszottunk egy kicsit a földszinten felállított Kinect rendszerekkel.

Véleményem szerint a foglalkozás nagyon jó volt. Először nem gondoltam, hogy ennyire érdekes és hasznos lesz, de végül kellemesen csalódtam.
<!--stackedit_data:
eyJoaXN0b3J5IjpbMjA2MzQ5MzkyN119
-->