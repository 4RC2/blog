# A klónozás
## 2016.01.17. 20:44 @ Pomáz, Magyarország
A klónozás egy DNS-darab, sejt vagy egyed azonos változatainak több példányban történő előállítása. Sokan azt gondolják, hogy a klónozás az eredeti egyeddel megegyező tulajdonságokkal rendelkező ember előállítását jelenti, de a klónozás ennél összetettebb, több fajtája létezik. A mesterséges klónozásnak három fő típusát különböztetjük meg. A molekuláris klónozás egy DNS-rész lemásolását, illetve sokszorosítását jelenti egy gazdasejtben. A DNS-rész sejtekbe juttatására a bakteriális transzformáció jelenségét is ki lehet használni, aminek az az alapja, hogy a baktérium sejtek képesek a környezetükből DNS molekulákat felvenni. A celluláris klónozás azonos DNS-tartalmú sejtek létrehozásával és fölszaporításával foglalkozik. Egyedek klónozása sejtek, szövetek vagy szervek felhasználásával történik, ezekből állítanak elő azonos génállománnyal rendelkező egyedeket...

Klónozás természetes módon is megvalósul a sejtek ivaros szaporodása során. Egy sejt kettéosztódásakor két kiindulási sejttel genetikailag azonos utódsejt jön létre. Egy ember összes testi sejtje annak a sejtnek a klónja, amely a női és a férfi ivarsejt egyesülésének hatására alakult ki a megtermékenyítéskor. Minden testi sejt rendelkezik a szervezet felépítéséhez szükséges összes információval, de egy bonyolult rendszer szabályozó tevékenysége miatt ezen információnak csak bizonyos részét használja, ennek következtében a sejtek bizonyos működésre specializálódnak. Az egypetéjű ikreket is klónoknak tekinthetjük, mivel a megtermékenyítés utáni legelső osztódások során egy bekövetkező rendellenesség hatására fejlődésnek induló két szervezet szinte teljesen megegyező génállománnyal rendelkezik.

Vannak olyan élőlények, mint például a baktériumok, a mohák, a páfrányok, bizonyos rovarok, a varánuszok és a cápák, amik képesek ivartalanul is szaporodni, ami a klónképződés egyik formája. Több növényfaj indák segítségével szaporodik, ami azonos genetikai tulajdonságokkal rendelkező egyedek létrejöttéhez vezet.

A klónozásnak többféle célja lehet, laikusok számára talán érdekesebb a reprodukciós klónozás, ahol a cél azonos genomú egyedek létrehozása, emellett viszont rendkívül fontos a kutatási, illetve a terápiás klónozás, ahol a leklónozott sejteket gyógyítási célokra vagy kutatásra használják.

A klónozás rendkívül sok dologra jó. Állatokon végzett kísérleteknél azért hasznos, mert genetikailag azonos állatokat használva a kísérletek megbízhatóbbak. A mezőgazdaságban egy előnyös tulajdonságokkal rendelkező fajta elszaporítását elősegítheti annak klónozása, viszont így az állomány elveszti genetikai diverzitását. Az orvostudományban is fontos kísérleteket tesz lehetővé a klónozás. Ha a páciens testében klónozott sejteket szaporítanak el, akkor a kutatók ezeken gyógymódokat próbálhatnak ki. Az ilyen kísérletek a személyre szabott gyógyászat fejlődését szolgálják.

Az állatklónozás története 1952-ben kezdődött, amikor Robert Briggs és Thomas King sikeresen klónozott egy Rana pipiens fajú békát. A kutatók úgy végezték el a kísérletet, hogy eltávolították a béka petesejtjének magját, majd egy sötétebb bőrű béka bőrsejtjének magját ültették. A klónozás sikerességét az mutatta, hogy a kifejlődő ebihal a sötétebb béka színét örökölte.

Sir Ian Wilmut 1996-ban végezte az első sikeres magátültetést egy bárányban. Dolly, a világhírűvé vált klónozott birka 2003-ig élt. Az elpusztulása után kitömött birkát Edinburghben lehet megtekinteni. Kutatóknak sikerült 1997-ben egy egeret, 2005-ben pedig egy kutyát leklónozniuk.

Az emberek klónozása az állatokéhoz hasonlóan történik, de az ilyen procedúrákat tiltja a törvény. Több európai országban az emberi sejtek terápiás klónozása is tiltott, ez szinte teljesen ellehetetleníti az ilyen jellegű kutatásokat. A társadalom nagy része erkölcsileg elfogadhatatlannak tartja az emberklónozást. A klónozás elterjedésének hatására létrejöhetne az emberek között egy kiváló genetikai adottságokkal rendelkező uralkodó elitréteg, így azok, akik nem tudnák kifizetni a költséges beavatkozást, hátrányos helyzetbe kerülnének. Ez komoly társadalmi konfliktusokhoz és a társadalmi rétegek közötti ellentétek növekedéséhez vezetne.

Kutatók képesek létrehozni ember/állat kiméra sejteket, ez azt jelenti, hogy összekeverik a két faj bizonyos embrionális sejtjeit, így lehetséges például emberi agyszövettel vagy immunrendszerrel rendelkező egerek és emberi vérszövettel rendelkező sertések létrehozása. A kimérákat fel lehet használni az emberi szervezetet megtámadó betegségek kialakulásának vizsgálatában, tehát elősegítik az orvostudomány fejlődését.

Hibrideknek nevezzük az olyan fajokat, amelyek két különböző faj összekeveredett génállományát tartalmazzák. Egymástól távol álló fajoknál a hibridek életképtelenek, tehát mitológiai állatemberek létrehozása lehetetlen.

**Források:**
-   [http://web.med.u-szeged.hu/mdbio/hun/anyagok/2012-2013/2.felev/6/1.Klonozas-word.pdf](https://web.archive.org/web/20150528071550/http://web.med.u-szeged.hu/mdbio/hun/anyagok/2012-2013/2.felev/6/1.Klonozas-word.pdf)
-   [https://hu.wikipedia.org/wiki/Klónozás](https://hu.wikipedia.org/wiki/Kl%C3%B3noz%C3%A1s)
-   [http://elte.prompt.hu/sites/default/files/tananyagok/Gentechnologia/ch02s03.html](https://web.archive.org/web/20170711165558/http://elte.prompt.hu/sites/default/files/tananyagok/Gentechnologia/ch02s03.html)
-   [http://www.zpok.hu/genmanipulacio/kepregeny/23.htm](https://web.archive.org/web/20160407094511/http://www.zpok.hu/genmanipulacio/kepregeny/23.htm)
<!--stackedit_data:
eyJoaXN0b3J5IjpbLTE2NDk5OTk0NDNdfQ==
-->