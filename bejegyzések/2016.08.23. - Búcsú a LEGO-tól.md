# Búcsú a LEGO-tól
## 2016.08.23. 19:07 @ Pomáz, Magyarország
Az utóbbi néhány napban sokat dolgoztam azon, hogy a szobámban ne maradjon semmi, ami a hamarosan elkezdődő felnőttkori életemben már felesleges lesz. Megváltam néhány régi játéktól, tankönyvektől, füzetektől és egy óriási papírhalomtól is. A kiselejtezett dolgok egy része a kukában kötött ki, a másik része pedig arra várt, hogy felvigyük a padlásra. Ott minden sértetlenül megmaradhat az utókor számára...

A selejtezési procedúrából természetesen a szobámban mindeddig fellelhető rengeteg LEGO sem maradhatott ki. Majdnem minden LEGO darab egy nagy műanyag dobozban foglalt helyet, amiben akár teljesen eltérő színű és formájú darabok is találkozhattak egymással. Volt néhány olyan készlet is, ami az eredeti dobozában maradt. Néhány napja úgy döntöttem, hogy mielőtt felviszem a LEGO-t a padlásra, legózással búcsúzok el tőle és megépítek egy-két mutatós készletet. Az építkezési munkálatokban két családtagom is segített. Először egy utasszállító repülőt készítettünk el. Ez viszonylag gyorsan ment, mert a repülő nagy része megépítve pihent a dobozában. Ezután áttértünk a lényegesen nehezebb projektre, a LEGO Agents kamion megépítésére. Ezt a remek készletet körülbelül 6 éve kaptam. Egyszer valamiért úgy döntöttem, hogy szétszedem és belekeverem a nagy dobozba. Ez egy nagyon rossz döntés volt... A döntésem miatt az utóbbi napokban az is előfordult, hogy órákon keresztül kellett túrnunk a szőnyegre kiborított LEGO-halmot, mire egy adott darabot megtaláltunk. Öt napnyi kitartó munka után, tegnap délután végre elkészült a kamion. Ezentúl a polcomon fog parkolni, egy integető LEGO robot mellett, amit szintén tegnap építettünk meg. A Mindstorms NXT robotom is a szobámban marad.

[![](https://3.bp.blogspot.com/-SZbDDIEsiqI/V7yDGXU8eYI/AAAAAAAAkg4/bSeIoMaPuHklVqxrvMMVPlfHYsMb1jILgCKgB/s320/IMG_20160823_144518.jpg)](https://3.bp.blogspot.com/-SZbDDIEsiqI/V7yDGXU8eYI/AAAAAAAAkg4/bSeIoMaPuHklVqxrvMMVPlfHYsMb1jILgCKgB/s1600/IMG_20160823_144518.jpg)
Az integető robot és a kamion

Gyerekkoromban nagyon szívesen játszottam LEGO-val, de az utóbbi pár évben már nem volt se időm, se kedvem foglalkozni vele. A LEGO sokat jelentett számomra, ezért döntöttem úgy, hogy néhány készletet összerakok és megtartok emlékbe. Lehetséges, hogy most nem érdeklődnék a videókészítés iránt, ha nem legóztam volna gyerekkoromban. Körülbelül 7-8 éve kezdtem el használni a YouTube-ot. Először főként LEGO-val kapcsolatos videókat néztem, majd 2009 októberében én is elkezdtem legós videókat készíteni, amiket az azóta törlésre került csatornámra töltöttem fel. A jelenlegi YouTube csatornám egyébként múlt hét csütörtökön lett 3 éves. 2013 augusztusában készítettem azt a *zseniális* videót, amiben a telefonom a mellkasomra rögzítve örökítette meg, ahogy biciklizem.

Néhány órája felvittük a padlásra a kiselejtezett tárgyakat, a nagy legós dobozzal együtt. Azt a dobozt a vállamon vittem fel, miközben a létrába kapaszkodtam. Jó helye lesz a LEGO daraboknak a padláson. Fázni biztos nem fognak, mert a légmozgástól mentes tetőtérben szinte meg lehet sülni.
<!--stackedit_data:
eyJoaXN0b3J5IjpbLTEyMzk4Nzc3NzAsLTE0OTI5NDUxNzVdfQ
==
-->