# Fotóim és videóim biztonsági mentése
## 2016.09.21. 19:55 @ Pomáz, Magyarország
Mindig is vigyáztam arra, hogy a fontos fájljaim ne vesszenek el. Sajnos egyszer már megtörtént, hogy több hónapnyi fotóm és videóm ismeretlen okokból kifolyólag eltűnt a telefonomról. Ez kicsit olyan, mintha maguk a képi formában megörökített emlékek tűnnének el nyomtalanul. Igaz, a nyomtalanul kifejezés nem teljesen pontos, mert vannak olyan hatékony fájlvisszaállító eszközök, amik egy kis szerencsével akár sértetlenül vissza tudják adni nekünk szeretett fájljainkat...

Eddig a számítógépem merevlemezén őriztem a 2010 óta készült képeimet és mozgóképeimet, melyeket több különböző telefonnal vagy kamerával készítettem. Már csak több száz gigabájtnyi helyen tudtak elférni ezek az érdekes, vicces vagy rendkívül unalmas felvételek, amik csak számomra jelentenek sokat. Úgy éreztem, hogy ezen változtatni kell, mert előbb-utóbb be fog telni a merevlemezem. A fotók nagy részét már két éve feltöltöttem privát módon a Flickr-re, viszont a videóimat nem tudhattam teljes biztonságban.

Amint lövök egy fotót a jelenlegi telefonommal, az azonnal feltöltődik a Google Fotók ingyenes és korlátlan tárhelyébe, amint csatlakozok az Internethez. Az új videók is lassan, komótosan fel szoktak kerülni a fotók mellé. Arra gondoltam, hogy jó lenne megőrizni a felhőben a korábbi mobiljaimmal és a két kamerámmal készült összes eddigi felvételt is. Augusztus vége felé el is kezdtem feltölteni az óriási mennyiségű fájlt, először a netbookomról, majd édesanyám laptopjáról. Egyébként ezt a bejegyzést is a netbookon írom, egy nagyon kényelmes, írógép-hangokat is imitáló szövegszerkesztőben... A telefonos videók feltöltésével először nem volt különösebb probléma, azon kívül, hogy több mint két hétig tartott. Mindig is gondoltam, hogy a kevesebb mint 1 Mb/s-os feltöltési sebesség nem elég. Remélhetőleg pár hónapon belül váltani fogunk egy gyorsabb csomagra. A Polaroid CUBE akciókamerám által létrehozott kép- és videófájlokkal egy különös feladatom is akadt. A kamera mindig ráírja a fájlokra, hogy mikor készültek, de ezt valamiért nem a "CreateDate", hanem a "FileModifyDate" nevezetű EXIF-adat helyére írja. Ez azért baj, mert így a Google Fotók nem ismeri fel a készítés idejét és nem tudja megfelelő időrendi sorrendbe rendezni a videókat. A problémát egy egysoros ExifTool-script megírásával orvosolni tudtam. Ezentúl ha új felvételeket készítek a CUBE-bal, le kell futtatnom egy batch fájlt, ami a megfelelő helyre írja a készítés idejét.

Szeptember elején beállítottam Anya laptopját, hogy automatikusan töltse fel azt a több mint 120 GB-nyi videófájlt, amit rábíztam. A csehországi osztálykirándulásom alatt néha rácsatlakoztam a gépre és távvezérléssel leellenőriztem, hogy mi újság a feltöltéssel. Ezt a több száz kilométeren átívelő bravúrt a TeamViewer program segítségével tudtam végrehajtani. A kirándulás után még két héten át dolgozott éjjel-nappal a szorgalmas laptop. Ennyire lassú az internetkapcsolatunk. Két különböző helyen élő nagyszülőm gépeit is munkára fogtam, így a különálló hálózatokat felhasználva egymással parallel módon töltődhetett fel több nagy adag videó. Kitaláltam, hogy a Sony HX300-as kamerámmal készült felvételeket is lementem a Google szervereire. Ezek nagyrészt a YouTube videóim vágatlan felvételei. Ezen videókat a Google Fotók segítségével archiválom és örökké megőrzöm. Ezek a nagyszüleim két számítógépéről töltődtek fel, lényegesen gyorsabban mint ha a mi hálózatunkról töltődtek volna. A maradék telefonos videókon és az akciókamerás videókon továbbra is Anya laptopja dolgozott.

Múlt hétvégére szinte minden feltöltődött, kivéve néhány fájlt. Egyesével át kellett néznem, hogy mi van már fent és mi hiányzik. Nem volt túl szórakoztató ez a robotikus feladat, de a cél érdekében végrehajtottam. Hétfő reggelre a maradék videók is felkerültek. Már minden fotóm és videóm a felhőn ülve pihent, kivéve az utólag megszerkesztett, nyilvános fotóim eredeti változatai. Körülbelül 660 ilyen fájl van eddig, amiket egyesével kellett összekaparnom a kamerám mappáiból. Úgy döntöttem, hogy őket a Flickr-re fogom feltölteni, a nyilvános fotóim mellé, csak privátban. Egyébként egy-két hete letöröltem onnan a többi privát képet, mert bőven elég, ha csak a Google Fotókba vannak feltöltve. Tegnap reggelre felkerültek Flickr-re a szerkesztetlen fotók is, így végre teljesen elkészültem a fotóim és a videóim biztonsági mentésével.

A felhőtárhelynek a biztonság mellett olyan előnye is van, hogy ilyen módon bármelyik régi felvételt meg tudom nézni a telefonomon lévő Fotók alkalmazásban, persze ha internetközelben vagyok. Az is tetszetős az ilyen megoldásokban, hogy nem kell a merevlemezünket terhelni az évek alatt felhalmozódó fájlokkal. Miután minden fotómat és videómat lementettem a Google Fotókba, nagyon sok szabad helyet tudtam felszabadítani a számítógépemen. Ötletem sincs, hogy ezt a sok száz gigabájtnyi helyet mivel fogom feltölteni, de ez legyen a legnagyobb problémám.
<!--stackedit_data:
eyJoaXN0b3J5IjpbMTAxMzQ0NDU2Ml19
-->