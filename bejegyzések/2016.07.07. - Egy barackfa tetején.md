# Egy barackfa tetején
## 2016.07.07. 18:19 @ Békés, Magyarország
Pár perce felmásztam egy kajszibarackokkal teli fára, ami a nagyszüleim udvarán áll. Úgy gondoltam, hogy egy barackfa lombkoronája tökéletes környezet lehet az íráshoz. Bármerre nézek, érett illetve éretlen gyümölcsöket, faágakat és kis lyukakkal díszített zöld leveleket látok. Némelyikük a fejemhez is hozzáér...

Az időjárás kellemes. A szél szinte érzékelhetetlen, zaját is alig hallani. Néha rákezd, de aztán lecsillapodik. A háttérben néhány baromfi és pár énekesmadár szól. A tyúkok valamit nagyon közölni akarnak, ugyanis kórusban kiabálnak. Eszem egy barackot... Nem túl édes, inkább savanykás az íze. Pont jó. A távolban felzendül egy fűkasza. Néhány percig nem lehetett hallani, de aztán folytatta a munkát.

[![](https://3.bp.blogspot.com/-ph4g4SLX_dQ/V9MTGopEugI/AAAAAAAAxMc/A_eg8t8sQL0yeaXycKS6d78SKWj4vmHGACKgB/s320/IMG_20160707_171136.jpg)](https://3.bp.blogspot.com/-ph4g4SLX_dQ/V9MTGopEugI/AAAAAAAAxMc/A_eg8t8sQL0yeaXycKS6d78SKWj4vmHGACKgB/s1600/IMG_20160707_171136.jpg)
Barackfa

Szerencsére elbírja a súlyomat ez a közepesen vastag ág, amihez a hátammal támaszkodok. Nem vagyok túl magasan, mégis kellemetlen lenne leesni innen. A bal kezemmel megmarkoltam egy erősnek tűnő ágat, amit csak rövid időre szoktam elengedni. A szúnyogok elöl mindeddig sikeresen el tudtam rejtőzni. Valószínűleg azt hiszik, hogy én is része vagyok a fának. Pedig nem vagyok annyira lebarnulva, hogy a karomat ágnak lehessen nézni. A levelekre meg sem színben, sem formában nem hasonlítok. Kezd kényelmetlenné válni ez a testtartás, emellett bizonyos fizikai szükségleteim is támadtak, úgyhogy elhagyom a lombkoronát és visszatérek a földre.
<!--stackedit_data:
eyJoaXN0b3J5IjpbMTQ3OTYxODYwMSwtMTg5MjI4NTg0Ml19
-->