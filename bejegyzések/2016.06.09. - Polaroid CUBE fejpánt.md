# Polaroid CUBE fejpánt
## 2016.06.09. 20:42 @ Pomáz, Magyarország
Mindig is szerettem volna a saját szemszögemből megörökíteni bizonyos eseményeket, hogy aki megnézi a felvételt, az az én helyemben érezhesse magát, mintha ő lett volna jelen az adott szituációban. Korábban már sikerült rögzítenem az apró Polaroid CUBE akciókamerámat egy baseball-sapkára illetve egy 3D-s szemüvegre, a kamera alján található mágnes és egy fémből készült iratkapocs közti vonzást felhasználva. Ezekkel a rögzítési módokkal azonban több problémám is volt. A 3D-s szemüvegről könnyen le tud esni a kamera, ha nem vagyok elég óvatos, emellett csak hátrahajtott fejjel videózhatok vele, ha azt szeretném, hogy a kamera pont arra nézzen, amerre én. A baseball-sapkán nagyobb biztonságban tudhatom a CUBE-ot, viszont így túlságosan felfelé néz a kamera és a sapka formájából adódóan a szemeimnél jóval előrébb van...

Sajnos a Polaroid nem gyárt fejpántokat a CUBE akciókamerákhoz, a hivatalos szíj csatlakoztató pedig szerintem nem igazán alkalmas megfelelő FPV felvételek készítésére. Már többször körülnéztem eBay-en is, azt remélve, hogy találok egy olyan fejpántot, ami kompatibilis az én kis kamerámmal. Ilyen nem találtam, egészen néhány héttel ezelőttig. Megvásároltam viszonylag olcsón egy olyan fejpántot, ami GoPro kamerákkal használható, viszont adnak hozzá egy olyan műanyag keretet is, amibe belepasszol a Polaroid CUBE. Pont egy hete érkezett meg a fejpánt, amivel nagyon meg vagyok elégedve. Kényelmes, szorosan körbefogja a fejemet és jó minőségű anyagokból készült. Felvétel közben is lehet állítgatni, hogy a kamera előre, a földre vagy akár a saját arcunkra nézzen. Az utóbbi beállítást nem ajánlom, mert így egy eltorzított, gülüszemű arc fog visszanézni ránk az elkészült felvételen, ami ráadásul betölti szinte az egész képet. Egyetlenegy problémám van a fejpánttal, vagyis az ahhoz járó kerettel. A keret szinte alig észrevehető bemélyedést hoz létre a CUBE két oldalán és a tetején, mert csak így tudja elég szorosan megfogni a kamerát. Cserébe viszont nyugodtan videózhatunk vele. Biztosak lehetünk benne, hogy az apró filmfelvevő-masinánk nem fog kiesni a keretből.

Több olyan videóötletem is van, amit a fejpánt segítségével fogok megvalósítani. Valamikor Anyától vagy a nagymamámtól meg szeretném tanulni egyszerűbb ételek elkészítését, amiket ezután videóban is meg tudnék főzni. Nagyon örülnék, ha idén nyáron egy kalandpark akadálypályáján is készíthetnék felvételeket a saját szemszögemből. Az még kérdéses, hogy elférne-e a fejpánt a sisak alatt, amit minden kalandparkban kötelező felvenni.

Nagyon szeretem a vízicsúszdákat, de eddig nem voltam képes megfelelő módon levideózni az ilyen vizes élményeket. Eddig is volt vízálló tokom a kamerához, amit felhasználtam például a mosógépes vagy az Adriai-tengernél készült videómban. A hivatalos vízálló tokot viszont nem tudom csatlakoztatni a fejpánthoz, ezért eBay-en nemrég beszereztem egy olyan hamisítványt, ami kompatibilis a GoPro-s tartozékokkal. Malajziából indult és pár hét alatt elért ide Pomázra. Ma érkezett meg. Ha a tokot csatlakoztatom a fejpánthoz, akkor lejjebb néz benne a kamera mint én. Ez azért van, mert jóval nagyobb a műanyag keretnél, így nem lehet teljesen hátranyomni a fejpánton. Körülbelül egy órája kimentem kamerával a fejemen az esőbe, kicsit futni és nézelődni. A vízálló tok nem hagyta, hogy a CUBE vizessé váljon, a fejpánt anyaga pedig nem károsodott az eső hatására. Abban nem vagyok biztos, hogy tengeri búvárkodásra is lehet használni, de remélem. Még életemben nem búvárkodtam, de szép vízalatti felvételekért cserébe szívesen kipróbálnám.
<!--stackedit_data:
eyJoaXN0b3J5IjpbOTI2NzE5NzYsLTEzNTY2MDcxOTNdfQ==
-->