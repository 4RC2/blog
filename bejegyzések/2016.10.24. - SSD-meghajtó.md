# SSD-meghajtó
## 2016.10.24. 20:11 @ Pomáz, Magyarország
2013 májusa óta használom a jelenlegi asztali számítógépemet. Akkor megítélésem szerint felső-középkategóriásnak számított. Az *NVIDIA GTX660*-as videókártya és a 3,4 GHz-es Intel i5 processzor számomra teljesen megfelel, ezért a szűk három és fél év alatt meg sem fordult a fejemben, hogy lecseréljem őket. Úgy érzem, hogy a 8 GB memória is elegendő. Ez a kombináció minden általam használt, nagy erőforrásokat igénylő alkalmazás futtatására gond nélkül képes. Legyen szó videóvágó programokról vagy integrált fejlesztői környezetekről. Viszont maga a Windows, a rendszeres rendszerkarbantartás és lemeztöredezettség-mentesítés ellenére is, borzalmasan lassan operált...

Eddig mindössze két fejlesztést hajtottam végre a gépen. Az elsőt 2015 februárjában. Az 1 TB-os merevlemezem majdnem betelt, ezért beszereztem egy második HDD-t, szintén egy terrásat. Igazából csak 931 GB a kapacitása. Ötletem sincs, hogy miért nem a valódi adatot írják rájuk. Erre az új merevlemezre pakoltam át a személyes dokumentumaimat és a multimédiás fájljaimat. Mióta az összes általam készített fotót és videót a felhőben tárolom, nagyon sok hely szabadult fel rajta. Persze mindig jól jön pár száz GB-nyi tárhely, de szinte már azon kellett gondolkoznom, hogy mivel fogom ezt a sok helyet megtölteni.

Egy-két hete az az ötletem támadt, hogy érdemes lenne befektetni egy SSD-meghajtóba, mivel az sokkal gyorsabb mint egy HDD. Először egy 128 GB-osnak mondott meghajtót néztem ki. Kiszámoltam, hogy arra a rendszerfájlok és a programjaim is ráférnének. Végül a hosszú távra tervezés jegyében, illetve a kockáztatás kizárásának érdekében egy jóval nagyobb, 250 GB-os, *Samsung 850 EVO* típusú SSD mellett döntöttem. Az Árukeresőn és más oldalakon is kifejezetten pozitívnak értékelték, így engem is meggyőzött. Múlt szerdán rendeltem meg az Extreme Digital honlapján. Eredetileg ingyenes házhozszállítással szerettem volna, de a bankkártya adatait bekérő űrlap semmiképpen nem akart megjelenni, ezért kénytelen voltam a személyes átvételt választani.

Csütörtök délután, iskola után felkerestem az Extreme Digital egyik budapesti üzletét, ahol kifizettem és rövid várakozás után átvettem a terméket. Rendeltem mellé egy SATA-kábelt is, mert azt nem adtak hozzá. Hazamentem és az éhes mivoltom ellenére először nem a konyhába, hanem a szobámba siettem, hogy minél előbb beüzemeljem az új meghajtót. Csatlakoztattam az SSD-t az alaplaphoz és a tápegységhez, átállítottam a bootolási sorrendet és elkezdtem a Windows 10 telepítését egy USB-eszközről, amire előző nap írtam rá az .ISO-t. A telepítés bámulatosan gyorsan, néhány perc alatt megtörtént. Utána beállítottam az alapvető dolgokat, bemásoltam régi rendszerfájlokat és elkezdtem egyesével újratelepíteni a programjaimat. A Google Chrome után jött volna a vírusirtó is, de addigra már megfertőzte néhány kellemetlen vírus az új meghajtómat. Nagyrészt adware és spyware programok, letörölhetetlen kínai böngésző, stb. Próbáltam eltüntetni őket, de nem teljesen jártam sikerrel.

[![](https://4.bp.blogspot.com/-6saLJXTSfro/XGhOdIG9LdI/AAAAAAACkhQ/BeVjcnZhjQgpvZZgFDynJy9tNiyFs1ivACK4BGAYYCw/s320/IMG_20161020_171639.jpg)](http://4.bp.blogspot.com/-6saLJXTSfro/XGhOdIG9LdI/AAAAAAACkhQ/BeVjcnZhjQgpvZZgFDynJy9tNiyFs1ivACK4BGAYYCw/s1600/IMG_20161020_171639.jpg)
Az SSD-meghajtó

Pénteken a biztonság kedvéért megint újratelepítettem a Windows-t, így teljes mértékben megszabadultam a nemkívánatos programoktól. Még időben feltelepült a vírusirtó, ezért nem történt meg újra az, ami előző nap. A legfontosabb programokat és néhány játékot újratelepítettem, utóbbiakat arra a merevlemezre, amin a multimédia található. Az összes játék már nem fért volna rá a valójában 232 GB-os SSD-re. Az eddigi elsődleges HDD-meghajtómat formáztam, tehát eltűnt róla a régi Windows-telepítés és a programok. Ki is vettem a gépből. Ez okozott egy kis problémát, mert a merevlemez nélkül a Windows egyszerűen képtelen volt az új meghajtóról elindulni. Ez elég furcsa volt, mert a HDD teljesen üres volt, a rendszer mégis követelte, hogy csatlakoztatva legyen. Ennek az volt az oka, hogy a Windows telepítésekor erre a meghajtóra is kerültek bizonyos rendszerfájlok, amik elengedhetetlenek a bootoláshoz. Szerencsére a Windows-telepítő a segítségemre sietett és megoldotta ezt a problémát, ezért már nyugodtan bootolhattam merevlemez nélkül is.

Ha már a bootolásnál tartunk, a rendszerindítás hihetetlenül gyorsabb lett az SSD-meghajtóval. A Windows 10 másodpercek alatt betölt, emellett a bejelentkezés után automatikusan elinduló programok is nagyon hamar betöltődnek. Eddig ilyen nem volt, hogy a jelszavam beírása után azonnal meg tudom nyitni a Chrome-ot és az ténylegesen meg is nyitódik, sőt akár még egy tartalomdús weboldalt is betölt, mindezt pillanatok alatt. Hihetetlen! Ezelőtt perceket kellett várni, mire a gép teljesen készen állt a munkára. Minden program gyorsan elindul, a fájlmásolás és az installálás is nagyobb sebességgel történik. Még a beépített keresés használata is örömet okoz. Kijelenthetem, hogy teljes mértékben megérte SSD-t vásárolni. Mindenkinek ajánlom, hogy ezt tegye, ha a számítógépe túl lassú. Ez a jövő! És a jövő gyorsabb. Persze egy SSD nem helyettesít egy jó processzort és videókártyát, de a rendszer felturbózására mindenképpen alkalmas. Természetesen egy erős CPU és GPU is szükséges nagy gépigényű játékok futtatásához.

A régi merevlemezemet tegnap este száz százalékig kiürítettem, az ingyenes Eraser program segítségével. Erre azért volt szükség, hogy akinek eladom, ne tudja semelyik fájlomat se visszaállítani. Az amerikai légierő törlési módszere vagy a Gutmann-módszer helyett én a mezei pszeudorandom adatos módszert választottam. Azt legalább nem kell több hétig futtatni folyamatosan. Lássuk be, ez egy elég nagy előny. Így megkíméltem magamat a rendszeres éjszakai gépzúgástól és teret adtam más zavaró tényezőknek, mondjuk egy merülő félben levő, hangosan csipogó otthoni telefonnak, hogy lenyessen pár órát az amúgy is rövid alvásomból.
<!--stackedit_data:
eyJoaXN0b3J5IjpbLTMwOTE2MTY3M119
-->