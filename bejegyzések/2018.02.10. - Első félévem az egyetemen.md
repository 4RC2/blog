# Első félévem az egyetemen
## 2018.02.10. 21:12 @ Pomáz, Magyarország
A 2017-es év első fele számomra nagyrészt az érettségire való felkészülésről szólt. Az volt a célom, hogy elegendő pontok birtokában felvételt nyerjek az általam preferált Óbudai Egyetemre, annak is a Neumann Jánosról elnevezett informatikai karára. Nagy örömömre ez sikerült is, szemben a kezdeti nehézségekkel, aggodalmakkal. A nyári szünetben KRESZ-t tanultam e-learning formában, emberi segítségre jelentősen hagyatkozva, majd a vezetés gyakorlásával töltöttem az általában kellemes időt. A kevésbé forgalmas, kies utak mellett Békéscsaba járművekkel jelentősebben koncentrált utcáin is róttam a kilométereket. Eleinte sok hibát vétettem, túl lassan mentem, de igyekeztem minden tanácsot megfogadni, több-kevesebb sikerrel. Augusztus végén visszatértem a fővárosba, hogy részt vegyek az egyetemi gólyatáborban. A második nap közepén elhagytam a csillebérci tábort, és kissé fáradtan elvasutaztam Mezőberénybe, másnap pedig levizsgáztam vezetésből Csabán. Szerencsére elsőre sikerült, így nem borult fel teljesen az őszi programom. Megkönnyebbülten tértem vissza a táborba, ahol aznap éjjel egy fergeteges koncert is volt. Szeptember 4-én sor került az ünnepélyes tanévnyitóra. Másnap beiratkoztam az államilag támogatott mérnökinformatikus-képzésre, így hivatalosan is egyetemista lettem...

[![](https://2.bp.blogspot.com/-WKoN72bV7wY/Wn4A7TYxVWI/AAAAAAACBrs/x9-xJXBqg2YvneAa4GxU309-YJ0N1qq0ACLcBGAs/s320/IMG_20170717_175654.jpg)](https://2.bp.blogspot.com/-WKoN72bV7wY/Wn4A7TYxVWI/AAAAAAACBrs/x9-xJXBqg2YvneAa4GxU309-YJ0N1qq0ACLcBGAs/s1600/IMG_20170717_175654.jpg)
Kevésbé forgalmas út

Szeptember 11-én, az előző heti tájékoztatók és az ügyintézés után, megkezdődött  meg  a tanítás. (Ez történik, ha később fogalmazok át egy mondatot.) Matematikáról, programozásról és egyéb informatikai területekről szóló előadások, gyakorlatok és laborok következtek. Matekból két fajta is volt: Analízis és Diszkrét matematika, amit nem azért hívnak így, mert nem szabad róla beszélni (hanem mert jól meghatározott értékekkel dolgozunk benne). Az utóbbi volt a könnyebb számomra, melyben mindenféle témakört vettünk: vektorgeometriát, determinánsokat, mátrixokat, illetve kijelentés- és predikátumlogikát. Analízisből a komplex számokat jól tudtam alkalmazni, de a deriválással és az integrálással már akadtak gondjaim. Az új tantervben "Szoftvertervezés és -fejlesztés"-re keresztelt Programozás előadásokon alapvető programozási koncepciókkal, illetve temérdek különböző összetettségű algoritmussal ismerkedtünk meg, amelyekkel programozási tételeket: adatok rendezését, válogatását és egyéb feladatokat lehet hatékonyan megvalósítani. Könnyen bele lehetett zavarodni a hosszú algoritmusok nem mindig egyértelmű szándékú és célú kódsoraiba, vezérlési szerkezeteibe. Ezeket meg kell érteni, a magolás nem túl célravezető. A laborokon már nem pszeudokódot, hanem az én egyik szeretett programozási nyelvemet, a C#-ot használtuk. Készítettünk kisebb-nagyobb programocskákat, amik egy adott koncepciót szemléltettek, vagy konkrét problémára adtak megoldást. Volt Bevezetés az informatikába tantárgyunk is. (Neptunban ez valamiért az egybetűs névelővel szerepelt.) Ezen előadások alkalmával információelméletről, tömörítési módszerekről, számrendszerekről és bináris számábrázolásról tanultunk. Volt Villamosságtanunk is, amiről nem tartottak előadást, ehelyett e-learning formában zajlott a tanítás, azaz az egyetem Moodle-rendszerébe felkerült szöveges fájlokból és a nem különösen nagy dobra vert előadások videóiból kellett tanulni. Ez a módszer nem volt tökéletes, mert a szövegben nem volt minden kellőképpen megmagyarázva, és előfordult, hogy lényegesen eltért a dokumentum és az amúgy is rövid heti gyakorlat tematikája. Előbbi gyakran bővebb volt. Volt egy Patronálás nevezetű tantárgyunk is, amit a gimnáziumi osztályfőnöki órákhoz tudnék leginkább hasonlítani. Közérdekű információk, tanácsok, kérdések és válaszok. És persze közös vágyakozás a soha megérkezni nem látszó új diákigazolványok után. Egy tantárgyat szeptember óta nem nagyon tudok hová tenni. Ezt úgy hívják: Makroökonómia, ami a közgazdaságtan egyik ága, ami a komplett nemzetgazdaságok gazdasági ügyleteit tárgyalja. Nem gondoltam korábban, hogy egy informatikai karon is kell gazdasági tárgyakat tanulni. Tőlem teljesen távol álló területnek és az informatikai tanulmányaimhoz feleslegesnek érzem néha a közgazdaságtant, a gimnáziumi magyarórákhoz hasonlóan, ehhez képest pont az előbb fogalmaztam véletlen egy négyszeres alliterációt a mondatom elejére.

[![](https://2.bp.blogspot.com/-QwX_C4fMqes/Wn35NCYCD2I/AAAAAAACBrc/TrVKBB7TvxokoCwsOQueanKDaltU3ymlgCLcBGAs/s320/IMG_20170912_142031.jpg)](https://2.bp.blogspot.com/-QwX_C4fMqes/Wn35NCYCD2I/AAAAAAACBrc/TrVKBB7TvxokoCwsOQueanKDaltU3ymlgCLcBGAs/s1600/IMG_20170912_142031.jpg)
Amikor eltűnik a katalógus

Eleinte nehéz volt hozzászoknom, hogy az egyetemen szinte kivétel nélkül másfél órás, a gimiben duplának számító óráim vannak. Voltak ezeken kívül két és fél órás előadások is a programozásról. A hosszabb tanóráknak vannak előnyeik is, például az, hogy jobban bele lehet mélyedni egy adott témába, de ez lehet a hátulütője is, mert így a nehezebb témákat is több ideig tart végigszenvedni. Szeptember közepén részt vettem egy elsősegély tanfolyamon, aminek volt elméleti és gyakorlati része is. Gézt kellett kötözni, stabil oldalfektetést alkalmazni és újraéleszteni. Egy hét múlva levizsgáztam belőle, így már csak a Magyar Postán és az okmányirodán múlt, hogy mikor lesz meg a jogosítványom. Visszatérve az iskolára, a hónap végén megírtuk az első kis zárthelyit, méghozzá billentyűzettel, Visual Studioban. Egy konzolablakos beolvasási feladat volt, ha jól emlékszem. Később persze egyre komplexebb programokat kellett megírnunk, de szükség van a – bizonyos hallgatók által már előzetesen ismert – alapok rendes tisztába tételére is, mert arra lehet később építkezni. A hónap során Villamosságtanból elkezdtünk egyenáramú áramköröket elemezgetni, számolgatni. Megtaláltam életem első – akkoriban még nagynak számító – 1 GB-os pendrive-ját, amit még 2006-ban kaptam. Eleinte mesék hangfelvételeit tartalmazta, most pedig a laborokon és otthon írogatott programjaimat hordozgatom rajta.

[![](https://3.bp.blogspot.com/-jUIrljnEkrE/Wn9K-360lEI/AAAAAAACB2s/WAn1OtsAkPISNhSfskg7xT1K6qmfxwGFwCLcBGAs/s320/IMG_20171012_134200.jpg)](https://3.bp.blogspot.com/-jUIrljnEkrE/Wn9K-360lEI/AAAAAAACB2s/WAn1OtsAkPISNhSfskg7xT1K6qmfxwGFwCLcBGAs/s1600/IMG_20171012_134200.jpg)
Neumann a Kandó 4. emeletéről

Októberben találkozót tartottunk a gimnáziumi osztálytársaimmal, akiknek jelentős része gazdasági pályára ment. Úgy is mondhatjuk, hogy az osztály lecsökkent létszámmal folytatja működését a Corvinus Egyetem berkein belül. Jó, ez egy kissé túlzó, de terveim szerint frappáns kijelentés volt. Az osztálytalálkozó után pár nappal megírtam életem első, előadások anyagát feldolgozó zárthelyi dolgozatát, az egyszerű és összetett programozási tételek témakörében. Volt néhány algoritmus, amire még ráfért egy alapos átnézés a dolgozat előtti órákban. A siker érdekében kimaradtam a közgazdaság néhány rejtelméből. Szufficit alakult ki, mert a zh közel hibátlan lett. Kezdtek beindulni a zárthelyik, mert Villanytanból és BevInfóból, illetve a nemzeti ünnep előtt Diszkrét matekból is írtunk, a jól bevált péntek este öt és fél hét közötti időpontban. Szerencsére előtte volt pár órányi szünetünk utoljára átnézni az anyagot.

November elején mindannyian megkaptuk a december elejéig elkészítendő beadandó feladatokat Progból. Én egy sakkhoz hasonló, de annál lényegesen egyszerűbb szabályokkal rendelkező játékot kaptam, ami a japán sakk egyik fajtája és a "Hasami Shogi" névre hallgat... Bár az én verzióm nem tartalmaz hangvezérléses funkciókat. Egy-két héten át, szinte minden nap fejlesztettem a játékot. Volt, hogy sok órába nyúlóan dolgoztam egy hibán, és később derült ki, hogy csak meg kellett volna vizsgálnom, hogy az adott érték null-e. Így jár az ember, ha egy szöveges fájlból akar betölteni egy játékpályát, és az 1-es és 2-es karakterekhez objektumokat akar rendelni. A programozás hevében felélesztettem a GitHub oldalamat, és feltöltöttem rá az utóbbi négy és fél évben hobbi jelleggel elkészített kisebb-nagyobb programjaimat. Villamosságtanon váltakozó áramú áramkörökkel foglalkoztunk, komplex csúcsértékestől, mindenestől. Ebből a témából a hónap közepén írtunk, hibátlan lett. A pár nap múlva esedékes második Programozás zh-n már nem remekeltem ennyire. Bonyolultabb, rendezési, rekurzív és egyéb algoritmusokból kellett számot adni. Éppen kettes lett, ötven százalék körüli, ami egy erős visszaesés az első dolgozaton elért közel hibátlan eredményemhez képest. Aznap egy integrálásról szóló előadáson megszólalt a tűzjelző, ezért mindenkinek ki kellett mennie a hidegbe, amiben szinte lehetetlen felgyulladni. Elvileg nem történt semmi baj, inkább téves riasztásnak tűnt. Sajnos pont ráment a szünetünk. 29-én elkezdett hullani a hó, egy korántsem pihekönnyű Analízis gyakorlat közben.

[![](https://2.bp.blogspot.com/-iQHJZ-iRcTs/Wn9MFByIzWI/AAAAAAACB20/l7YAHM8-NgQb183K99vD6kocZDaE-UxSQCLcBGAs/s320/IMG_20171106_220803.jpg)](https://2.bp.blogspot.com/-iQHJZ-iRcTs/Wn9MFByIzWI/AAAAAAACB20/l7YAHM8-NgQb183K99vD6kocZDaE-UxSQCLcBGAs/s1600/IMG_20171106_220803.jpg)
Egy azóta átláthatóbbá tett kódrészlet

December első napján több dolog történt. Progból nagy zárthelyi próba, Diszkrét matekból egy egész jól sikerült dolgozat halmazokból és logikából, este pedig be kellett küldeni a beadandó programot, amit a következő héten meg is kellett védeni. Azon a héten megírtuk az egyetlen zárthelyit Makroökonómiából. Hát, nem merném kijelenteni, hogy három nappal előtte már értettem a gazdasághoz. Mondjuk a dolgozat után se nagyon. Egyik este megírtam egy Analízis zh-t deriválásból, integrálásból és függvényvizsgálatból, amiben az erős fejfájás és az önfeledt hangulat támogatott. Volt még néhány órarenden kívüli gyakorlat Villanytanból, aztán a hónap közepén véget ért a szorgalmi időszak, és megkezdődött a vizsgaidőszak.

Eredetileg azt terveztem, hogy december 20-án levizsgázok Diszkrét matekból, másnap pedig Villamosságtanból is, de utóbbit végül el kellett halasztani, mert előkerültek új témakörök, amikkel nem sokszor találkoztam a félév során. A matek vizsgán találkozhattunk számos írásbeli feladattal, melyek az összes témakört érintették. Pontos százalékot nem tudok mondani, mert a vizsga után túl hamar elhagytam a helyszínt. A lényeg, hogy négyes lett.

[![](https://2.bp.blogspot.com/-Y3fDvvjz5IQ/Wn9GTSpgpPI/AAAAAAACB2g/Y414PfCKXssj1iKTspasE6zquJb7y3TSACLcBGAs/s320/IMG_20171219_104500.jpg)](https://2.bp.blogspot.com/-Y3fDvvjz5IQ/Wn9GTSpgpPI/AAAAAAACB2g/Y414PfCKXssj1iKTspasE6zquJb7y3TSACLcBGAs/s1600/IMG_20171219_104500.jpg)
Karácsonyfa az egyetemen

Ezután egy Karácsonyt, egy hajnalba nyúló filozofálgatással egybekötött újévet és a Bëlga új klipforgatási-helyszínére elzarándokolást is magában foglaló szünet következett, majd a felkészülés a nekem január 8-ra felvett vizsgára Programozásból. Eléggé tartottam a vizsgától, kapásból tudtam volna hat tételt mondani a húszból, hogy azokat inkább nem. Sajnos csak kettőt lehetett kihagyni. Eljött a vizsga napja. Nekem csak szóbeliznem kellett, mert mindkét zárthelyim minimum kettes lett (éppen). Az unió, metszet és összefuttatás tételét húztam, abból is azt a fajtát, amire kevésbé emlékeztem. A siker érdekében kellett kicsit improvizálnom is, emiatt nem a lehető leghatékonyabb algoritmust vetettem papírra. A feleletem közepes lett, a többi jegyem alapján összesítve 3,5-re álltam. Néhány, a nagy ordó jelölésre vonatkozó kérdés után a jegyem már megszűnt görbülni... Négyes lett, amit szinte el sem hittem. Ezután még hátra volt egy szintén nem túl egyszerű vizsgám, a korábban elhalasztott Villamosságtan. Egy olyan hét következett, amely során szinte végig Skype-kapcsolatban voltam egy csoporttársammal. Együtt igyekeztünk felfedezni a szuperpozíció elve, a Bode-diagramok és az általános periodikus hálózatok csodálatos világát. A tranziens jelenségek témakörébe éppen csak bele tudtunk kezdeni, mert matematikai falakba ütköztünk. 16-án volt a vizsga, ami rövidebb, szerintem alapfogalminak nehezen nevezhető, és hosszan kifejtendő feladatokból állt. Ha jól emlékszem, akkor csak az első részben vétettem hibákat. Ez egy veszélyes szituáció, mert amennyiben az első rész legalább harmadrészt nem hibátlan, akkor a továbbiakban senkit nem érdekel, hogy milyen szép megoldásokat adtam a hosszabb feladatokra. Nálam ez az eset szerencsére nem állt fent, mert olyan jegyet kaptam, ahány pólusa van a kétpóluspárnak. A zárthelyik eredményeiből fakadóan a többi tantárgyból is négyes lettem, kivéve Analízisből, mert az felülről súrolta az elégtelent. A súlyozott átlagom 3,59 lett, ami alapján elvileg fogok valamennyi ösztöndíjat kapni.

A vizsgák után egy szép hosszú szünet következett, amit különféle dolgokkal töltöttem. Szenteltem néhány napot régi papírképek beszkennelésére és rendszerezésére, voltam egy újabb osztálytalálkozón, ami politikát is érintő társalgásba torkollt, és küzdelmet folytattam a Neptun szeszélyeivel is. Pár napja sikerült véglegesítenem az órarendet, ami azzal teljesedett be, hogy felvettem egy olyan kurzust, amire korábban az évfolyam létszámánál több mint száz fővel kevesebb férőhelyet nyitottak.

Ilyen volt tehát az első félévem az Óbudai Egyetemen. Holnapután kezdődik a második félév. Lesznek folytatódó és teljesen új tantárgyak is. Név szerint: Analízis II, Diszkrét matek II, Elektronika, Fizika, nagy örömömre Mikroökonómia gyakorlattal együtt, Számítógép hálózatok és Szoftvertervezés II. A Patronálás II-ről nem is beszélve. Nem tudom, hogy mennyivel lesz nehezebb mint az első félév. Remélhetőleg elegendő szorgalommal és szerencsével fogom venni a további akadályokat.

**FRISSÍTÉS - 2018.09.06. 21:53**
Kicsit megkésve, de kiszámoltam és összegyűjtöttem a számadatokat arról, hogy az első féléves tantárgyakból pontosan hány tanórám volt, és ezek körülbelül mennyi időt vettek igénybe. Ezek nem feltétlenül fontos és érdekes adatok, de tantárgyak összehasonlítására alkalmasak lehetnek. Emellett feltüntettem az egyes tantárgyak kreditszámát, a rá közvetlenül épülő tantárgyakat, illetve néhány egyéb adatot is.
<!--stackedit_data:
eyJoaXN0b3J5IjpbNjgzNjQxNTAzLDE4NTYxMzEwMTJdfQ==
-->