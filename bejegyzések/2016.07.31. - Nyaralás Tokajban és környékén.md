# Nyaralás Tokajban és környékén
## 2016.07.31. 15:48 @ Békés, Magyarország
Július 23-án, szombaton a nagyszüleimmel elindultunk Békésről Tokaj felé. Egy tetőboxszal felszerelt autóval utaztunk, amiben kényelmesen elfértünk. Az út során egy kölcsönkért GPS is a segítségünkre volt. Néhány óra alatt elvezetett minket ahhoz panzióhoz, ahol megszálltunk ebben a szűk egy hétben. Az autóút nagy részét zenehallgatással töltöttem. Körülbelül egy hónapja vált az egyik kedvencemmé a Punnany Massif zenekar. Temérdek érdekes, szórakoztató és elgondolkodtató dalt készítettek már. Sok fajta zenét szoktam hallgatni, de mindeddig a rap és a hip-hop nem volt köztük. Régebben magyar nyelvű dalok csak nagyon ritkán szóltak a fülhallgatómból vagy a hangszóróimból. Most július 29-e van, amikor ezt írom. Éppen autóban ülök és [egy Liquid DnB mix](https://soundcloud.com/walther-emil-eriksen/universal-2-hour-liquid-dnb)et hallgatok, ami tökéletes olvasás, pihenés és írás mellé. Eléggé elkanyarodtam az utazástól, ideje folytatnom az események elbeszélését... A panzióban rajtunk kívül éppen senki nem szállt meg. Szerencsére volt Wi-Fi, így a napokban készült fotóimat már órákkal a létrejöttük után meg tudtam jeleníteni a blogomon. Tavaly a családdal Eger környékét látogattuk meg, ahol 350 nyilvános képet készítettem. Tokaj környékéről csak 120 darabot töltöttem fel, de szerintem ez elegendő. Augusztus elején megint részt fogok venni a dánfoki fotóstáborban, ahol igyekszem majd sokat fotózni... Miután a szálláson lepakoltuk a csomagjainkat, elmentünk körülnézni Tokaj városában. Ott szinte minden a borról szól, de ez nem meglepő, hiszen ez a központja Magyarország legnevesebb borvidékének...

Vasárnap reggel nehéz volt számomra a kelés, mert át kellett szoknom a legkésőbb 23 órai fekvésre és a 8 órai kelésre, a hajnali 1-től 10-ig tartó alvásról, ami a nyári szünet eddigi részére volt jellemző. Ellátogattunk Sárospatakra, ahol egy rövid séta után megtekintettük a helyi református kollégium könyvtárát és egy kiállítást az iskola múltjáról. Ezután elutaztunk a Végardó Fürdőhöz, ahol csúszdáztunk és fürödtünk. Kicsit le is égett a karom és a hátam, mert nagy volt a forróság aznap. A Sárospatakon készült fotóimat csak másnap tudtam kiválogatni, megszerkeszteni és feltölteni, ugyanis a nagyapám laptopjának nem működött megfelelően az érintőpadja. Ezáltal szinte lehetetlenné vált a fotók precíz vágása. Hétfőn vettünk egy egyszerű vezetékes egeret, amitől lényegesen gyorsabbá vált a munka. Vasárnap délután elővettem a GameBoy-t és elkezdtem dolgozni egy swinges chiptune zenén. Fogalmam sincs, hogy mikor fog elkészülni, de a következő két hétben biztos nem, mert sok dolgom lesz.

[![](https://3.bp.blogspot.com/-dXpDEXGjUBc/XGhO7yBB4BI/AAAAAAACkhc/jSVN5MkqDbcBYmMIHSVLza677PW-kvDhACK4BGAYYCw/s320/IMG_20160724_123718.jpg)](http://3.bp.blogspot.com/-dXpDEXGjUBc/XGhO7yBB4BI/AAAAAAACkhc/jSVN5MkqDbcBYmMIHSVLza677PW-kvDhACK4BGAYYCw/s1600/IMG_20160724_123718.jpg)
Móricz a sárospataki kollégiumról

*Hétfőn tizenegy órakor* felszálltunk egy hajóra, ami a tokaji kikötőben állomásozott. Egy órát hajóztunk a Bodrogon. Az időt természetesen fényképezéssel töltöttem. Sajnos a vízpartnál ringatózó kisebb hajókról nem sikerült elég képet csinálnom és vízhez köthető állatokat sem láttam, de ettől függetlenül élvezetes volt a hajókirándulás. Ezután újabb sétára indultunk Tokajban. Én közben játszottam a Pokémon GO-val. Már majdnem két hete van egy kijavítatlan hiba a játékban, ami nagyon megnehezíti a lények megtalálását. Szerintem nem ez a legjobb játék a világon, de az biztos, hogy a hatására sokkal többet mozdulok ki otthonról. Voltunk a Rákóczi-pincében, ahol jobban megismerkedtünk a borkészítéssel és must- illetve borkóstolásra is volt lehetőségünk. Nem értem azokat az embereket, akik képesek több tízezer forintot elkölteni egy üveg borért. A pincelátogatás után visszamentünk a kikötőhöz és megebédeltünk a Bonchidai Csárdában. Nagyon finom volt a csirkeragu.

[![](https://3.bp.blogspot.com/-O1NBs-iYVJk/XGhPGt5-58I/AAAAAAACkhk/8oRFlMH-QA4vQqDcmg-hksPFk_H1_DsPACK4BGAYYCw/s320/IMG_20160725_131157.jpg)](http://3.bp.blogspot.com/-O1NBs-iYVJk/XGhPGt5-58I/AAAAAAACkhk/8oRFlMH-QA4vQqDcmg-hksPFk_H1_DsPACK4BGAYYCw/s1600/IMG_20160725_131157.jpg)
Borospince

Kedden Miskolcra utaztunk és felmentünk az Avas kilátóba, ami idézetekkel, Tumblr címekkel és graffitivel volt díszítve. Innen szép kilátás nyílt Miskolcra és környékére. Ezután Lillafüredre látogattunk, ahol megnéztük a Hámori-tavat és egy vízesést József Attila szobrának társaságában. Délután a miskolctapolcai barlangfürdőben töltöttünk el pár órát, ami egy nagyon hangulatos hely. Rendkívül különleges dolog barlangi járatokban úszkálni. Mindenki élvezte a sodrást, ami élménnyé tette a fürdőzést. A víz alatti lámpák fénye bizonyos időközönként más és más színre festette a vizet. Kint átlagos medencék is voltak, de én szívesebben tartózkodtam a barlangban. Sajnálom, hogy a fürdőbe elfelejtettem elhozni a vízálló kamerámat, mert így nem tudtam megörökíteni a sodrás nyújtotta élményt. A fürdőből hazafelé belekerültünk egy hatalmas viharba. Esett az eső, villámlott és dörgött az ég, de a legnyugtalanítóbb az a rengeteg sár volt, ami a szőlőföldekről folyt az útra és kissé megnehezítette a közlekedést. Az autó motorja is sáros lett. Miután sikeresen eljutottunk a panzióhoz, azt kellett tapasztalnunk, hogy elment az áram. Szerencsére nem kellett túl sokat várnunk, mire helyreállt az áramellátás.

[![](https://3.bp.blogspot.com/-yh4Vwrd3e_0/XGhPPA_UDOI/AAAAAAACkhw/xM5CfaAxed8HYXWJVn9WZ86wiQ0FCpXUQCK4BGAYYCw/s320/IMG_20160726_115345.jpg)](http://3.bp.blogspot.com/-yh4Vwrd3e_0/XGhPPA_UDOI/AAAAAAACkhw/xM5CfaAxed8HYXWJVn9WZ86wiQ0FCpXUQCK4BGAYYCw/s1600/IMG_20160726_115345.jpg)
József Attila szobra Lillafüreden

Szerdán elsőként Mád községet látogattuk meg. Az autóból remek kilátás nyílt a szőlővel borított hegyekre. Mádon egy rövid, Pokémon-kereséssel egybekötött sétát tettünk. Ezután elmentünk Tállyára, ahol először Hollókői Mihály pincészetét kerestük meg. Lent a pincében elég sötét volt, de ennek ellenére azért lehetett fényképezni. Ugyanebben a községben egy sok érdekes elemet tartalmazó ásványgyűjteményt is megcsodáltunk. Délután Szerencsre utaztunk, ahol a Rákóczi-várban található múzeum tárlatát tekintettük meg. Itt érdekes és humoros képeslapokat, illetve egy csokoládéból készült Gombóc Artúr-szobrot is láttunk. A múzeumlátogatás után egy benzinkút mellett lévő western-stílusú étteremben, a Buffalo Billben vacsoráztunk. Én "ördögi" pulykát ettem kovászos uborkával.  

[![](https://3.bp.blogspot.com/-UN91Or1n6hs/XGhPcQpPSiI/AAAAAAACkh8/y6lF0i2GkNgLfQgOuDp9N14p6LSNe_dNwCK4BGAYYCw/s320/IMG_20160727_095221.jpg)](http://3.bp.blogspot.com/-UN91Or1n6hs/XGhPcQpPSiI/AAAAAAACkh8/y6lF0i2GkNgLfQgOuDp9N14p6LSNe_dNwCK4BGAYYCw/s1600/IMG_20160727_095221.jpg)
Mádi szőlő

Csütörtök reggel Széphalomra utaztunk, a XVIII–XIX. századi magyar nyelvújító, Kazinczy Ferenc lakóhelyére. Itt Kazinczy síremlékét és a néhány éve megnyílt Magyar Nyelv Múzeumát tekintettük meg. A múzeumban a nyelvünk múltjáról és általában a nyelvekről is új ismereteket szerezhettünk. Ezután a sátoraljaújhelyi Zemplén Kalandparkba látogattunk. Libegővel felmentünk a hegyre, a kalandpályákhoz. A júniusban beszerzett fejpántom segítségével rögzítettem a fejemre a Polaroid CUBE kamerámat és reménykedtem benne, hogy a kötelezően hordandó sisak alatt mindez elfér. Szerencsére a homlokom és a sisak eleje között volt elég hely a kamera számára, így már semmi nem akadályozott meg abban, hogy megörökítsem a több méter magasan átélt kalandjaimat. Miután a drótkötélen lecsúsztam a földre, otthagytuk a kalandparkot és elmentünk ebédelni a Csillagfény étterembe. Marharagut ettünk cipóban, ami egy nagyon finom és laktató ételkülönlegesség. Evés közben elkezdett zuhogni az eső. Ha nem módosítottunk volna a programon és egy órával később értünk volna a kalandparkba, akkor az időjárás nagy valószínűséggel nem tette volna lehetővé a kalandparkos videóm elkészítését. Este a szálláson összepakoltunk és előkészültünk a másnapi hazautazásra.

[![](https://2.bp.blogspot.com/-EnvK0nQh5IE/XGhPzwZURwI/AAAAAAACkiM/3ltSVt8u8gkcorfSf4i1VKShBZQvmrVQgCK4BGAYYCw/s320/IMG_20160728_132203.jpg)](http://2.bp.blogspot.com/-EnvK0nQh5IE/XGhPzwZURwI/AAAAAAACkiM/3ltSVt8u8gkcorfSf4i1VKShBZQvmrVQgCK4BGAYYCw/s1600/IMG_20160728_132203.jpg)
Libegőn

Pénteken felkeltünk, rendet raktunk a szobáinkban és elhagytuk a panziót. Négy órát utaztunk Tokaj és Békés között. Már kora délután hazaértünk, ezért aznap este még volt időm feltölteni a videót. Szerintem ez egy nagyon élménydús hét volt, ami talán túl gyorsan eltelt. Pihenésre, ismeretszerzésre és szórakozásra is volt lehetőségünk. Emellett fotótéma is akadt bőven, illetve a régóta tervezett kalandparkos videót is sikerült elkészítenem.

[![](https://2.bp.blogspot.com/-FEwDW4WT_Yc/XGhP9Oa7QzI/AAAAAAACkiU/sFm1RcwDlt0PgqLtxRSEPrDWqgkwVxadACK4BGAYYCw/s320/IMG_20160729_090825.jpg)](http://2.bp.blogspot.com/-FEwDW4WT_Yc/XGhP9Oa7QzI/AAAAAAACkiU/sFm1RcwDlt0PgqLtxRSEPrDWqgkwVxadACK4BGAYYCw/s1600/IMG_20160729_090825.jpg)
Még egy tokaji fotó indulás előtt
<!--stackedit_data:
eyJoaXN0b3J5IjpbLTIwOTEyMzE5NDZdfQ==
-->