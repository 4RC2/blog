# Szemüveges lettem
## 2016.05.03. 22:24 @ Pomáz, Magyarország
Pár hónapja észrevettem, hogy kisméretű, fekete és átlátszó dolgok jelentek meg a látóteremben. Ezek a lebegő dolgok mindig abba az irányba úsznak, amerre nézek, ezért kifejezetten idegesítőek, ha mozgatom a szemem vagy nézelődök. Minél világosabb van, annál feltűnőbbek és az egyszínű felületeken is könnyen észrevehetőek. Elkezdtem kutatni az Interneten ezzel a zavaró problémával kapcsolatban. Megtudtam, hogy ezt üvegtesti homálynak hívják és a szemben úszkáló rostok vagy fehérvérsejtek által a retinán vetett árnyék az, amit látok. Bővebben [**itt**](https://en.wikipedia.org/wiki/Floater) lehet olvasni róla. Többféle kezelés is létezik a homályok ellen, de kockázatos és/vagy nagyon drága, ezért csak erősen indokolt esetben érdemes alávetni magunkat...

Olvastam, hogy mindenképpen meg kell vizsgáltatni a szemünket, ha ilyen panaszaink vannak, mert nagyon súlyos, akár vakságot okozó betegség előjele is lehet a lebegő homályok megjelenése. Április harmadik hetének keddjén elmentünk a szentendrei szemészetre, ahol ismertettem a tüneteket és vártam a pontos diagnózist. Miután különféle berendezésekkel közelről is megnézték a szememet, átestem a szokásos vizsgálaton, amely során a páciensnek apró betűket és számokat kell leolvasnia egy tőle több méterre lévő tábláról. A bal szememmel a legkisebb betűket is gond nélkül le tudtam olvasni, a jobb szememmel viszont már a tábla felénél problémáim akadtak. Ezután azt mondta a szemorvos, amit egyáltalán nem akartam hallani, hogy tanácsos ezentúl szemüveget viselnem állandó jelleggel. Én tudtam, hogy a jobb szemem gyengébb mint a bal, de azt hittem, hogy ez olyan mint a bal- vagy jobbkezesség. Azért is gondoltam korábban, hogy számomra nem indokolt a szemüveg viselése, mert viszonylag élesen látok. Mint kiderült, eddig a bal szememnek kellett dolgoznia a jobb helyett is. Fel kellett vennem egy olyan keretet, amiben az orvos cserélgetni tudta a lencséket. Végül megtalálta azt a lencsét, aminek a segítségével a lehető legjobban láttam a kisméretű karaktereket a táblán. Ez egy 1,5-ös dioptriájú gyűjtőlencse volt. A bal szememre egy sima plánt írtak fel, ami semmit sem nagyít. Kérdeztem, hogy mit lehet tenni az üvegtesti homály ellen, azt mondta, hogy szedjek sok C vitamint, az elvileg elősegíti a szememben lévő dolgok felszívódását.

Szerdán elmentünk egy optikába, hogy kiválasszuk a legmegfelelőbb szemüvegkeretet. Csomót felpróbáltam, de valahogy egyik sem tetszett túlságosan. Folyamatosan fogytak a potenciális keretek, végül már csak egy maradt, ami kellőképpen illett az arcomhoz. Hat nap múlva értesítettek minket, hogy elkészült a szemüveg. Amikor először felvettem, még elég rosszul láttam vele. Az optikus mondta, hogy ez teljesen normális, ugyanis az agyamnak idő kell mire megszokja a szemüveget, főleg mert ezelőtt soha nem hordtam szemüveget.

Másnap az iskolába már szemüvegben mentem és egész délelőtt rajtam volt annak érdekében, hogy minél hamarabb hozzászokjak. Megnehezítette a tanulást újdonsült szemüvegem, mert néha kettőt láttam vele és az agyam által feldolgozott kép sem volt élesnek nevezhető. Ha sikerült ráfókuszálnom valamire, akkor az általában pár másodperc múlva életlenné vált. Közlekedni sem volt egy élmény vele és a keret is zavart. A szemüveg több órás viselése után semmi javulást nem éreztem. A fejem is elég rendesen megfájdult tőle, ezért estefelé levettem és egy ideig nem kívántam újra felvenni. Még az is felmerült bennem, hogy véletlen írtak fel minuszos helyett pluszos lencsét és soha nem fogok vele jól látni. Ezt az egyébként téves feltevésemet egy internetes fórumon olvasott bejegyzésre alapoztam. Egy optikus szerint ez nem volt lehetséges és azt ajánlotta, hogy hordjam minél többet a szemüveget, mert idővel biztosan meg fogom szokni.

[![](https://4.bp.blogspot.com/-H9UHEgQz4zE/XGhQg1rGqlI/AAAAAAACkik/pUJef-0I878ioNcExjeOaFcXCZxGMqs3wCK4BGAYYCw/s320/IMG_20160509_205535.jpg)](http://4.bp.blogspot.com/-H9UHEgQz4zE/XGhQg1rGqlI/AAAAAAACkik/pUJef-0I878ioNcExjeOaFcXCZxGMqs3wCK4BGAYYCw/s1600/IMG_20160509_205535.jpg)
Az említett szemüveg

Szombaton, vagyis április 23-án úgy éreztem, hogy javul a helyzet és már jobban látok a szemüveggel mint előtte. Pár nap múlva már a tanórák során sem okozott problémát a szemüveg viselése, mert végre élesen láttam vele. A keret persze még zavar néha és az megnehezítheti az olvasást, ha koszos lesz a lencse. Ez esőcseppek hatására vagy akár úgy is bekövetkezhet, hogy egy óvatlan pillanatban véletlen hozzáérek a lencséhez. A testnevelést kivéve minden tanórán rajtam szokott lenni a szemüveg és itthon is csak zuhanyzáskor veszem le. Már annyira megszoktam, hogy pár napja az iskolai ballagáson fáklyatartás után szemüvegben videóztam le a lányok buzogányos bemutatóját és a tűzijátékot. Igaz, a felvételben elkövettem pár elég nagy hibát, de erről nem a szemüveg tehet.

Pont két hete vagyok szemüveges, ezért szerettem volna legkésőbb ma megírni ezt a bejegyzést. Szerintem nem is olyan rossz dolog szemüvegesnek lenni mint amire számítottam. Természetesen annak örülnék a legjobban, ha egy percig sem kéne hordanom semmiféle pápaszemet. Sok embernek van szemüvege, ezért egyáltalán nem feltűnő a HÉV-en, a villamoson vagy séta közben, ha én is viselem a sajátomat.

Csütörtökön előrehozott érettségit fogok írni angol nyelvből, ezért holnap meg kellene oldanom pár korábbi feladatsort. Az iskolában is sokat készültünk rá, ezért szerintem jól fog menni.
<!--stackedit_data:
eyJoaXN0b3J5IjpbMjExMDcwOTM3Ml19
-->