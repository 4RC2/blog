# TELC angol C1 nyelvvizsga
## 2016.08.16. 21:21 @ Pomáz, Magyarország
Augusztus 13-án, szombaton nyelvvizsgáztam angolból, C1 szinten. Ugyanott vizsgáztam, ahol két éve a B2-t csináltam, azaz a Budai Középiskolában. A vizsga előtti hetet tanulással töltöttem. Igyekeztem felkészülni a nyelvvizsga minden részére, az olvasástól a beszédig. Pár nappal a vizsga előtt kaptam egy e-mailt a TELC-től, amiben azt írták, hogy a nyelvvizsga szombat reggel 9 órakor kezdődik, de érdemes fél órával előtte odaérni. Az iskola földszintjén volt egy faliújság, amire kiírták, hogy ki melyik teremben fog vizsgázni. Egy székekkel telerakott helyiségben várakoztunk a vizsgáig hátralévő 30 percben. Kilenc órakor beengedtek minket a számunkra kijelölt osztályterembe, miután leellenőrizték a fényképes igazolványainkat. A diákigazolványomon lévő fotó körülbelül 5 éve készült, de szerencsére az azonosításhoz elég volt. Kipakoltuk az írószereinket, az inni- és ennivalónkat, majd a táskáinkat a falnak támasztottuk. Telefonok még a közelünkben sem lehettek. Egy füzetre rá kellett írnunk a nevünket és egyéb adatainkat, aztán 9:10 körül végre megkaptuk a feladatsort és kezdődhetett a munka...

A TELC C1 szintű angol nyelvvizsgája négy részből áll. Az első egy olvasási és szövegértési rész, amire 100 perc áll rendelkezésre. Az első feladatban el kellett olvasni egy erdei óvodákról szóló szöveget, amiből helyenként kihagytak egy-egy mondatot. Nyolc mondatból kellett kiválasztani azt a hatot, amit az üres helyekre be lehet írni. Nem volt mindig könnyű eldönteni, hogy melyik mondat hova illik. A második feladatban öt rövid szöveget kellett végigolvasni, amik a bakancslisták előnyeiről és hátrányairól szóltak. A szöveg mellett tíz mondat volt felsorolva. Meg kellett állapítani, hogy egy adott állítást melyik szöveg fejez ki. Ez a feladat viszonylag gyorsan és egyszerűen ment. A harmadik feladatban egy óceán mélyén lefektetett kábelről olvashattam, ami a XVIII. században lehetővé tette a Morse-jelek gyors továbbítását Anglia és az Egyesült Államok között. Nyolc állításról kellett eldönteni, hogy egyezik a szöveg tartalmával, nem egyezik vele, vagy esetleg ezt a szöveg alapján nem lehet megállapítani. Az ilyen feladatoknál minden egyes szóra figyelni kell, mert rendkívül könnyen bele lehet sétálni a feladatsor összeállítójának csapdájába és ezáltal értékes pontokat lehet veszteni. A negyedik feladat az internetes trollokról és a cyber-bullyingról szólt. A szöveg elolvasása után ki kellett választani négy rövidebb szöveg közül azt, ami a legmegfelelőbben összefoglalja a másfél oldalas szöveget. Ezután újból el kellett olvasni a hosszú szöveget és közben meg kellett találni benne húsz szó vagy kifejezés szinonimáit. A szavak és kifejezések egy-egy adott paragrafushoz voltak kötve, ráadásul előfordulási sorrendben voltak felsorolva. Nekem ez a feladat volt a kedvencem, mert az esetek nagy részében egyértelmű volt, hogy mi a helyes megoldás. Ezután következett a "Reading" rész utolsó feladata, amitől a legjobban féltem. Egy El Camino-ról szóló szöveg minden egyes soráról el kellett dönteni, hogy van-e benne hiba. A hibákat természetesen ki is kellett javítani. A hibák nyelvtani, helyesírási és más jellegűek is lehettek. Olyan is előfordulhatott, hogy egy helyen nem a megfelelő szó szerepel. Vessző illetve pontok hiányát is javítani kellett. Voltak könnyen felismerhető hibák, mint amikor egy tulajdonnév kis kezdőbetűvel van írva, de előfordult olyan is, hogy percekig gondolkoztam, mire rájöttem, hogy egy adott sorban mi a hiba. A hibátlan sorok száma minimális volt. A szövegértési részre biztosított 100 percből csak 80 telt el, amikor én befejeztem a munkát. Egyáltalán nem kapkodtam, valahogy mégis maradt 20 percem, amit ellenőrzésre szánhattam. Végül a megoldásaimat átmásoltam a válaszlapra.

A szövegértés után azonnal következett a vizsga íráskészséget ellenőrző része. Összesen 60 percünk volt arra, hogy megírjunk két fogalmazást vagy levelet. Az első feladat megadta a fogalmazás hosszát és a témáját, de nem adott meg konkrét pontokat, amiket mindenképpen ki kell fejteni az írásunkban. Először egy 200 szavas cikket kellett írnom egy múltbéli nyaralásomról, amiben megemlítek néhány helyet, amit érdemes meglátogatni. Én a pár héttel ezelőtti tokaji nyaralásunkról írtam. A Tokaj közelében lévő érdekes helyekről nem is írtam, mert nélkülük is összegyűlt a 200 szó. A második feladat már nem volt ennyire kötött, mert ki lehetett választani négy téma közül a számunkra legszimpatikusabbat. Én az otthonok jövőjéről írtam egy körülbelül 150 szavas cikket, ami főként az automatizált háztartási rendszerekről szólt. Úgy érzem, hogy teljesíteni tudtam az írásbeli részben elvártakat. Remélem ezt a javítást végző személyek is így látják.

Ezután egy 15 perces szünet következett, amit egy alma elfogyasztásával és a mosdó meglátogatásával töltöttem. A negyed óra letelte után mindenki visszament az osztálytermekbe és lelkileg felkészült a hallgatásos részre. Megkaptuk a feladatsort és a magnóba helyezett CD-t elindították. Ettől számítva 55 percig a figyelmünk csak a hangszóróból kiáradó hanghullámokra összpontosulhatott. Az első feladatban nyolc embert kellett meghallgatnunk, akik a munkáltatók által írt éves jelentésekről fejtették ki a véleményünket. Meg kellett állapítani, hogy az egyes személyek jó dolognak tartják az éves jelentéseket, ellenzik őket vagy nincs konkrét véleményük ebben a kérdésben. Ez lényegesen könnyebben ment mint az otthoni gyakorlás során. Ezután újból meg kellett hallgatni a felvételt és közben tíz felsorolt állítás közül nyolcat egy-egy adott személyhez kellett társítani. A második feladatban egy rádiós interjút kellett meghallgatni, ami a munkahelyi stresszről szólt. A felvétel hallgatása közben ki kellett egészíteni tíz hiányos mondatot, maximum négy szóval. Ez a feladat folyamatos figyelmet igényelt, mert az interjúalany bármikor kimondhatta a hiányzó információt. A harmadik feladat volt a leghosszabb. Itt egy előadást kellett meghallgatnunk, ami főként a Macchu Picchu történetéről szólt. Közben jegyzetelés által kellett bizonyos kérdésekre válaszolni. Sajnos nem tudtam mindenre pontos választ adni, de remélhetőleg ez is elegendő a jó pontszámhoz. Miután ezt is meghallgattuk, át kellett másolnunk a jegyzeteinket a válaszlapra. Én azt hittem, hogy a "Listening" rész végén több idő lesz az ellenőrzésre, ezért az első és a második feladat megoldását nem egyből a válaszlapra írtam, hanem a feladatok mellé. Nagyon kellett sietnem, hogy időben át tudjak mindent másolni a válaszlapra. Mindenki bepakolt a táskájába és elhagyta az osztálytermet.

Ezek után a vizsgának már csak a szóbeli része volt hátra. Én ettől a résztől tartottam a legjobban, mivel itt előfordulhat az a szerencsétlen helyzet, hogy olyan témáról kell beszélnem, amiről hirtelen nem jut eszembe semmi. A TELC-es nyelvvizsgáknál nincs megadva, hogy milyen témák fordulhatnak elő a beszédkészségi részben. Ahogy a honlapjukon olvashatjuk: "a téma bármi lehet". Egy osztálytársammal többféle témában is gyakoroltam a párbeszédet, de minden lehetséges témára persze nem tudtam felkészülni... Miután elhagytuk az osztálytermeket, lementünk a földszintre, ahol kiírták, hogy kinek melyik teremben kell várakoznia, mielőtt a szóbelin sorra kerül. Nekem délután egy órától körülbelül háromnegyed négyig kellett várakoznom. Ezt az időt zenehallgatással, gondolkodással és nagyrészt izgulással töltöttem. Aztán egyszer végre elérkezett a pillanat, amikor engem is szólítottak. Körülbelül nyolcunkat szólították. Felmentünk egy emeletre, ahol párba rendeztek minket. Tizennyolc éven aluliak és felnőttek egyaránt vizsgáztak. Az én vizsgapartnerem is felnőtt volt. Pár percig még várakoznunk kellett egy terem előtt, mielőtt nyílt az ajtó és behívtak minket. Az egyik vizsgáztató elindította a diktafont, majd megkért minket, hogy angolul mondjuk ki a nevünket és a születési időnket. Ezután a vizsgapartneremmel röviden be kellett mutatkoztunk egymásnak. Az első igazi feladat az interjú volt, amiben először az egyik, aztán a másik vizsgázó tesz fel kérdéseket a másiknak. Nekem néhány politikával és a hírekről való tájékozódással kapcsolatos kérdésre kellett válaszolnom. Én a partneremet híres emberekről és a média kritizáló szerepéről kérdeztem. Az egyik kérdésemben sajnos egy egyszerű angol szót többször is rosszul ejtettem ki. Nem tudom, hogy miért gondoltam, hogy a "negative" szót dzs-vel kell kiejteni... A második feladat a prezentáció volt, amiben az egyik vizsgázó néhány percben kifejti a véleményét és a gondolatait egy témáról, majd a másik vizsgázó feltesz neki pár kérdést. Én a bankkártyák előnyeiről és hátrányairól beszéltem, a vizsgapartnerem pedig a karrier-terveiről. Miután feltettem neki pár kérdést, az egyik vizsgáztató megkért, hogy röviden foglaljam össze a partnerem által elmondottakat. A legutolsó feladat a megbeszélés, amiben egy állításról kell a két vizsgáztatónak beszélgetnie. Nekünk erről az állításról kellett kifejtenünk a véleményünket: "A bevándorlás mindig jó dolog." Miután ezzel a feladattal is végeztünk, a vizsgáztatók elköszöntek tőlünk és ezzel számunkra véget ért a nyelvvizsga.

A nyelvvizsga eredményét szeptember 9-én fogom tudni megnézni a TELC honlapján. Amint megtudom, hogy milyen lett a vizsgám, írni fogok róla még egy bejegyzést.

**FRISSÍTÉS - 2016.09.09. 19:27**
A nyelvvizsgám mindkét része sikeres volt. Az eredményekről egy másik bejegyzésben számoltam be. Itt lehet elolvasni:
[https://www.czeglediaron.hu/2016/09/sikerult-a-nyelvvizsgam.html](https://www.czeglediaron.hu/2016/09/sikerult-a-nyelvvizsgam.html).
<!--stackedit_data:
eyJoaXN0b3J5IjpbLTU1OTM0MjU0N119
-->