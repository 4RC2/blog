# Saul fia
## 2016.03.09. 17:09 @ Pomáz, Magyarország
Szombaton megnéztük az iskolával az Uránia Filmszínházban a *Saul fia* című nemzetközi sikereknek örvendő magyar filmet. Mielőtt megkezdődött a vetítés, egy hölgy a közönséghez szólt és mondott pár gondolatot a filmről, illetve a színház több mint százéves múltjáról...

Már az első percben nyilvánvaló volt, hogy nem egy mindennapi filmet nézünk. Egy kifejezetten érdekes látószögből figyelhettük az eseményeket, ugyanis a kamera folyamatosan a főszereplőt követte, egész közelről. Sok jelenetnél szinte csak Saul arcát láttuk, a környezetét pedig csak homályosan érzékeltük. Engem az elképesztően precíz operatőri munka teljesen magával ragadott. A kifogástalan hangok a lenyűgöző képi világgal karöltve rendkívül izgalmassá tették a filmet. A történet több ismerősöm szerint is kissé zavaros volt. Nem volt mindig egyértelmű, hogy a mozivásznon mi miért történik. Ezáltal a cselekményt többféleképpen is értelmezni lehetett. A film készítői jól bemutatták a koncentrációs táborokba kényszerített emberek kilátástalanságát és azt a zűrzavart, ami ezeken a szörnyű helyeken fennállt.

A hétfői történelem órán megtárgyaltuk a film által megválaszolatlan kérdéseket, a szereplők viszonyát és az alkotás történelmi hátterét is. Beszéltünk a holokauszt előzményeiről, lefolyásáról, illetve következményeiről.

Összességében én nagyon meg vagyok elégedve a filmmel. Véleményem szerint a *Saul fia* megérdemli az Oscart és az összes többi díjat, amit nyert. A film nem szűkölködik felkavaró jelenetekben, ezért megtekintése csak erős idegzetűeknek ajánlott.
<!--stackedit_data:
eyJoaXN0b3J5IjpbLTE1MzQzOTI0OTFdfQ==
-->